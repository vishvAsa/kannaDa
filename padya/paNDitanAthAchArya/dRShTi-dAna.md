+++
title = "ದೃಷ್ಟಿ-ದಾನ"
+++

<div class="videoEmbed"  caption="Video" src="https://www.youtube.com/watch?v=V3DpYi6e3Uo"></div>


ಅಲಖ್ ನಿರಂಜನ 

## ೧ ಎಸಳು
ಅಲಖ್ ನಿರಂಜನ ಘಿಲ್ ಘಿಫ್ ಗುಂಜನ  
ಭವ-ಭಯ-ಭಂಜನ ಬೈರಾಗಿ,  
ದಡದಡ ಬಂದನು, ದ್ವಾರದಿ ನಿಂದನು  
ಭಿಕ್ಷೆಯು ಎಂದನು ಆ ಜೋಗಿ

ಕಾಮನೆ ಕಾವಿಯನ್ ಉಟ್ಟನೂ, ತೊಟ್ಟನೊ  
ಸೋಮನೆ ಶಾಟಿಯ ರಾಪಾಲಿ+++(=??)+++ !
ಕಾವ್ಯವೆ ಕಾಯವ ಪಡೆದಿತೋ ಪಿಡಿದಿತೋ  
ರಸ ಋಷಿ ಕರವೇ ಜಪಮಾಲಿ !

ಚಂದನ ಚರ್ಜಿತ, ಭಸ್ಮೋಧ್ವರ್ಜಿತ  
ಬಂಧುರ ಸುಂದರ ಸನ್ಯಾಸಿ,  
ರಾಗ-ಭೋಗ-ವಿಷ-ವಿಷಯಗಳ್ ಎದೆಯನು  
ಮೆಟ್ಟುವವೋಲ್ ಪದ ವಿನ್ಯಾಸಿ

ಚಂಡ-ಮರೀಚಿಯ ದಂಡ ಕಮಂಡಲು  
ತಾಪಸ-ವೇಷವ ತಳೆದಿಹನೆ !
ಸಂಧ್ಯಾ-ರಾಗದ ಚಂದನ ತಂಪಿಗೆ  
ವೈಶ್ವಾನರ ತಪಕ್ ಇಳಿದಿಹನೆ !

ತರುಣಾಽಽರುಣ-ರುಚಿ-ರಂಜಿತ ರೂಪವು  
ಗರತಿಯ ಗೌರವ ಕೆಣಕಿತ್ತು,  
ಸಂಯಮ-ಮುದ್ರಿತ-ಹೃದಯ ಕವಾಟದಿ  
ಕಾಮನ ಕಾರ್ಮುಕ ಮಣಿದಿತ್ತು

ವರ-ವೈರಾಗ್ಯದ ಚಿರ-ಸೌಭಾಗ್ಯಕೆ  
ಶೃಂಗಾರವೇ ಶರಣಾಗಿದ್ದು,  
ಬ್ರಹ್ಮಜ್ಞಾನದ ಫಲ-ಪರಿಪಾಕಕೆ  
ತಾರುಣ್ಯವೇ ತಲೆ ಬಾಗಿತ್ತು.

## ೨
'ಅಲಖ್ ನಿರಂಜನ ಅಲಖ್ ನಿರಂಜನ'  
ಮಂಜುಳ ಗುಂಜನ ಗುಣಗಿತ್ತು  
ಬಾಲ-ಕುತೂಹಲ ಕೆರಳಿಸಿ ಗಣ-ಗಣ  
ಘಂಟಾ-ಕಿಂಕಿಣಿ ಕುಣಿದಿತ್ತು

ಬಾಗಿಲು ತೆರೆಯಿತು, ಮುಂತೆರೆ ಸರಿಯಿತು.  
ಜವನಿಕೆ ಜರೆಯಿತು ಮರೆಯಲ್ಲಿ  
ಪವನವು ಪುಳಕಿತು, ಬಳ್ಳಿಯು ಬಳುಕಿತು+++(=ಬಗ್ಗಿತು)+++  
ತರುಲತೆ ತುಳುಕಿತು ತೆರೆಯಲ್ಲಿ

ಉರ್ವಿಯ ಊರ್ವಶಿ, ರಂಜಿಪ ರೂಪಸಿ  
ರಾಗ-ಪರಾಗವು ಪರಿಮಳಿಸಿ,  
ಬಂದಳು ಷೋಡಶಿ, ರಸ-ಸರ-ಸಾರಸಿ  
ಒಡೆಯನ ಪ್ರೇಯಸಿ ನಳ ನಳಿಸಿ

ಮೃದು-ಮಂದಸ್ಮಿತ ಆನನ-ಕಾನನ
-ಕೆರೆ-ಕೆಂದಾವರೆ ಅರಳಿತ್ತು,  
ಉಸುರಿನ ಗಂಧಕೆ ಮುಖ ಮಕರಂದಕೆ  
ಬಂಡ್-ಉಣಿ+++(=ಮಧುಪ)+++-ದಂಡದು ತೆರಳಿತ್ತು

ಕರಿ ಹೊರೆ ಕೇಶ-ಕಲಾಪದ ಕಂಪಿಗೆ  
ಸಂಪಿಗೆ ಸೊಂಪನು ಸುರಿದಿತ್ತು  
ನೀಲಿಮ-ಕುಂತಲ-ನಿಕಷದಿ ಬೈತಲು+++(=ಸೀಮನ್ತ)+++-  
ಬಂಗಾರದ ಗೆರೆ ಕೊರೆದಿತ್ತು

ಹೆಜ್ಜೆಯ ರಿಂಗಣ ಕಜ್ಜಕೆ-ಗೆಜ್ಜೆಯ
ಹಂಸವೆ ತಾಳವ ಹಿಡಿದಿತ್ತು.  
ಮುಗುದೆಯ+++(=ಮುಗ್ಧೆಯ)+++ ಮೈಸಿರಿ ನವಿಲಿನ ನಾಟ್ಯಕೆ  
ಕಾಮನ ಕೊಳಲದು ನುಡಿದಿತ್ತು.


## ೩
"ಗರತಿಯು ಗುರುತಿಲ್ಲದ ಪರ-ಗುರುವಿಗೆ  
ಬಿಕ್ಕೆಯನ್ ಇಕ್ಕಳು" ಎಂದ್ ಅಂದು  
ಆಳಿನ ಕೈಯಲಿ ಕಾಳನು ಕಳುಹಿಸಿ  
"ಬೋಗಿಯ ಜೋಳಿಗೆ ತುಂಬ್" ಎಂದು

ಜೋಗಿಯು ನಯನದ ನವ-ನೀಲಾಂಜನ  
-ನಂದಾದೀಪವನ್ ಎತಿದನು,  
ಕಣ್ಣಿನ ಕಾಂತಿಯ ಹೊಳಪಿಗೆ ಕಾಮನು  
ಪ್ರೇಮದ ಗುಂಡಿಯನ್ ಒತ್ತಿದನು  

ಎದೆ 'ಝಲ್' ಎಂದಿತು, ಮೈ 'ಜುಂ' ಎಂದಿತು  
ಸಂಯಮ ಪಾಶವು ಸಡಿಲಿತ್ತು,  
ಕಂಗಳ ಮಂಗಳ ಕಾಂತಿಯ ಶಾಂತಿಯ  
ಕಡಲಿನ ಒಡಲಲಿ+++(=ಕಾಯದಲಿ →ತೀರದಲಿ)+++ ಸಿಡಿಲಿತ್ತು

ನಾಚಿಕೆ ನಲ್ಲೆಯ ಗಲ್ಲ ಗುಲಾಬಿಗೆ  
ಮೆಲ್ಲನೆ ಗುಲ್ಲನು ಕೊಟ್ಟಿತ್ತು,  
ಸಂಜೆಯ ಛವಿ, ಗುಲ-ಗಂಜಿಯ ರುಚಿ, ಮುಖ
ಕುಂಕುಮ ಕರಡಿಗೆಯ್+++(=ಪೇಟಿಕೆಯ್)+++ ಆಗಿತ್ತು

ಎದೆ ಕಾರಂಜಿಯು+++(=fount)+++ ರಾಗದ ರಸವನು  
ಕಣ್ಣಿನ ಕೆಂಪಿಗೆ ತೂರಿತ್ತು,  
ನಿಗ್ರಹ-ಪಂಜರ-ಬದ್ಧ-ವಿಹಂಗಮ  
ಆಗಸದ್ ಅಂಗಳಕ್ ಆಗಿತ್ತು

ಹೃದಯವು ಅದುರಿತು, ಧೈರ್ಯವು ಚದುರಿತು  
ಕದರಿತು+++(=ಕಂಪಿಸಿತು)+++ ನೆಲವನು ಕೆಂಗಣ್ಣು,  
+++(ಅ)+++ಹಮ್ಮಿನ ಹೆಮ್ಮರ ಉರುಳಿತು, ನರಳಿತು  
ಚಿತ್ತದ ಚಂಚಲಕ್ ಆ ಹೆಣ್ಣು

ಅಲಖ್ ನಿರಂಜನ ಫಿಲ್ ಫಿಲ್ ಗುಂಜನ್  
ಮುಂದಕೆ ಸಾಗಿದನಾ ಜೋಗಿ,  
ಹೃದಯದ ಗುಡಿಯಲಿ ಮದನನ ಗಂಟೆಯ  
ಢಣಡಣ ಬಾರಿಸಿ ತಿರು-ತಿರುಗಿ

ಮನೆಯಲಿ ಯೋಚಿಸಿ, ಮನದಿ ವಿವೇಚಿಸಿ  
ತನ್ನಲಿ ತಾನೇ ನಾಚಿದಳು  
ಹಿಂದಿನ ಸತಿಯರ ಸುಂದರ ಗುಣಗಳ  
ಗಾನದಿ ಎದೆ ಮರೆ ಮಾಚಿದಳು

ಜೋಗಿಯ ಬೈದಳು, ಯೌವನ ಜರಿದಳು  
ಜಾರಿದ ಹೃದಯವ ಹೀಗ್-ಅಳೆದು,  
"ಕಾಮನ ಕುಟ್ಟುವೆ, ಪ್ರೇಮವ ಮೆಟ್ಟುವೆ"  
ಎಂದಳು ಹಟದಿಂದ್ ಅದ ತುಳಿದು 

"ನಾಳೆಗೆ ಜೋಗಿಯು ಬಂದರೆ, ನಿಂದರೆ  
ನನ್ ದೊರೆಯ್ ಆಣೆಗೂ ನಾ ಕಾಣೆ,  
ಆಳಿನ ಕೈಯಲಿ ಕಾಳನು ಕಳುಹಿಸಿ  
ನುಗಿಸುವನ್ ಆಚಿಗೆ ನಾ ಜಾಣೆ”

## ೪
'ಅಲಖ್ ನಿರಂಜನ ಅಲಖ್ ನಿರಂಜನ'  
ಕಂಚಿನ ಕಂಠವು ಮೊಳಗಿತ್ತು  
ಹೆಣ್ಣಿನ ಕಣ್ಣಿಗೆ ಹಬ್ಬವ ಹಬ್ಬಿಸಿ  
ಮಿಂಚಿನ ಮೂರುತಿ ಬೆಳಗಿತ್ತು

ಶಪಥವು ಮರೆಯಿತು, ಕುಪಥವು ತೆರೆಯಿತು  
ಕರೆಯಿತು ಕಿಂಕಿಣಿ ಝೇಂಕಾರ,  
ಕರಣವ ಎಳೆಯಿತು, ಹರಣವ ಸೆಳೆಯಿತು  
ಹೂಂಕರಿಸುವ ಸ್ಮರ ಟಂಕಾರ

ನಿಲ್ಲದ ಮೇಲ್-ಉದ+++(=ಉತ್ತರೀಯ)+++ ಮೆಲ್ಲನೆ ತೀಡುತ  
ಸಂದಳು ಪ್ರಣಯದ ರಂಗ್ ಏರಿ,  
ಕರದಲಿ ಕಾಳಿನ ಮೊರವನು ಮರೆಯಿಸಿ  
ಹೊಸ ಹೊಂಗನಸಿನ ಸಿಂಗಾರಿ

ಜೋಗಿಯ ಜೋಳಿಗೆ ಜಾರನ ಚಾಳಿಗೆ  
ತೆರದಲಿ ನೀರೆಗೆ+++(=ನಾರಿಗೆ)+++ ತೋರಿತ್ತು  
ಅವನದ ಬರವನು ಹಿಂಗಿಸಿ+++(=ಸರಿಸಿ)+++ ತೆರವನು  
ತುಂಬಲು, ಎದೆ ರಸ ತೊರೆದಿತ್ತು

ತನ್ನ್ ಎದೆ ಹಾಕಿದ ತೆರದಲ್ಲಿ ಜೋಳಿಗೆ-  
ತಳದಲ್ಲಿ ಧಾನ್ಯವು ಬಿದ್ದಿತ್ತು,  
ಸತಿಯ ವಿವೇಕವು ಬದುಕಲು ಹಚ್ಚಿದ  
ಕಂಟಕದೋಲ್ ನವಿರ್+++(=ಕೂದಲು)+++ ಎದ್ದಿತ್ತು

ಜೋಗಿಯ ವದನದ ತಬಕದಿ ಬೆಳಗುವ  
ಕಣ್ಮಣಿ ಆರತಿ ಬೆಳಗಿತ್ತು.  
''ತ್ವಂ ಸೌಭಾಗ್ಯವತೀ ಭವ !! " ಆಶಿಷ  
ಕಂಠಾಕಾಶದಿ ಮೊಳಗಿತ್ತು

ಕಾಮನು ತರಳೆಯ ಕರುಳಿನ ಬೆರಳಿಗೆ  
ಮರಳಿನ ಮುರಳಿಯ ಮಡಿಸಿದನು,  
ಭಾವದ ಕಾವಿಗೆ ಕರಗಿದ ಚಿದ್ರಸಕ್  
ಅಕ್ಷರ ಕವಚವ ತೊಡಿಸಿದನು.

"ನಿಲ್ಲೆಲೆ ಜೋಗಿಯೆ, ನಿನ್ನಯ ಕಣ್ಣಲಿ  
ಎಂತಹ ಕಾಂತಿಯು ಕುಣಿಯುತಿದೆ,  
ತೇಜಃ ಪುಂಜದ ಕಾಂತಿ-ವಿಲಾಸಕೆ  
ರವಿ-ಶಶಿ-ನೈದಿಲೆ ಮಣಿಯುತಿವೆ"

"ಏನಿದು ಜ್ಯೋತಿಯು? ಚೆಲುವಿನ ಚಿಲುಮೆಯ  
ಚಿಮ್ಮಿಸಿ ಚಾಕ್ಷುಷ ಕುಕ್ಕಿಸಿದ  
ಕಂಜ ನಿಕುಂಜದ ಸಾರವ ಹೀರಿದೆ  
ಜೊನ್ನಿನ+++(=ಜ್ಯೋತ್ಸ್ನೇ)+++ ಜೇಂಗಡಲ್ ಉಕ್ಕಿಸಿದೆ"

"ಚೆಲುವಿಕೆ ಚಂಚಲತೆಗೆ ಕಣ+++(=ಬಟ್ಟೆ)+++ಕಟ್ಟಿದೆ  
ಮಿಂಚಿನ ಹೊಳೆ ಮಡುಗಟ್ಟಿಹುದು  
ವಿಧಿ ನಿನ್ ನೋಟದ ತಟ್ಟೆಯಲ್ ಎಂತಹ  
ದೀಪದ ಕುಡಿಗಳ್ ಅಟ್ಟಿಹುದು

ಜೋಗಿಯು ಬೆಚ್ಚಿದ, ಕಣ್ ಕಿವಿ ಮುಚ್ಚಿದ  
ಹೆಣ್ಣಿನ ಮೆಚ್ಚಿಗೆ ಹುಚ್ಚಾದ  
ಹದಿಬದೆ+++(=ಸತೀ)+++-ಧರ್ಮದ ಬಳ್ಳಿಗೆ ಕೊಳ್ಳಿಯ  
ಹಚ್ಚುವ ಕಾನನ ಕಿಚ್ಚಾದ

'ಅಲಖ್ ನಿರಂಜನ, ಅಲಖ್ ನಿರಂಜನ'  
ಮರುದಿನ ಬಂದನು ಆ ಜೋಗಿ  
ಉಕ್ಕಿನ ಬಾಗಿಲು ಗಕ್ಕನೆ ತೆರೆಯಿತು  
ತವಕದಿ ಬಂದಳು ಅನುರಾಗಿ

ಜೋಗಿಯನ್ ಇಬ್ಬರು ಜೊತೆಗಾರರು ತೋಳ್  
ಪಿಡಿದೇ ನಡೆಸುತ ತರುತಿಹರು  
ಕಣ್ಣಿನ ಕಲಶವ ಮಣ್ಣಿಗೆ ಬಗ್ಗಿಸಿ  
ಬಾಷ್ಪ ಸ್ನಾನವ ನಡೆಸಿಹರು

ಹಲ್ಲಣ ಹಾರಿತು, ತಲ್ಲಣಿಸಿತು ಎದೆ  
ನಿಲ್ಲದೆ ತೊಳಲಿದಳ್ ಆ ನಾರಿ  
'ಜೋಗಿಯೇ ನಿನಗ್ ಏನ್ ಆಗಿದೆ'' ಎಂದಳು  
ಬಂದಳು ನಿಂದಳು ಬಳಿ ಸಾರಿ

'ತಾಯಿಯೆ, ತೆಗೆದುಕೋ'ಎನ್ನುತ ಜೋಗಿಯು  
ನೀರೆಗೆ+++(=ನಾರಿಗೆ)+++ ಥಾಲಿಯ ಕೊಟ್ಟಿದ್ದ  
ಥಾಲಿಯ ತಳದಲಿ ಥಳ ಥಳ ಹೊಳೆಯುವ  
ಕಣ್ಣುಗಳ್ ಎರಡನು ಇಟ್ಟಿದ್ದ

'ತಾಯಿಯೆ ನಿನ್ನೆಯ ದಿನ ನೀನ್ ಎನ್ನಯ  
ಕಣ್ಣಿನ ಬಣ್ಣನೆ ಮಾಡಿದ್ದಿ  
ಗರತಿಯ ಗೋರಿಯ+++(=ಮೃಗಯಾ-ಪಶು)+++ ಕಟ್ಟಿದ ತೊಗಲಿನ+++(=ಬಾಹ್ಯಾಂಗದ)+++  
ಆ ಕಣ್ ಕಿತ್ತ್ ಇದೋ ತಂದಿಹೆನು'

"ಅಲಖ್ ನಿರಂಜನ, ಅಲಖ್ ನಿರಂಜನ"  
ನಡೆದನು ನಿರ್ವ್ಯಥೆಯಾs ಜೋಗಿ  
ತೊಗಲಿನ ಕಣ್-ಬಲಿಯಿಂದಲಿ, ಜ್ಞಾನದ  
ಒಳ-ಗಣ್ ತೆರೆಯಿಸಿ ಕುರುಡಾಗಿ
