+++
title = "೦೧"
+++


ಶ್ರೀವನಿತೆಯರಸನೆ ವಿಮಲ ರಾ-  
ಜೀವ ಪೀಠನ ಪಿತನೆ ಜಗಕ್-ಅತಿ-  
ಪಾವನನೆ ಸನಕಾದಿ-ಸಜ್ಜನನಿಕರ ದಾತಾರ!  
ರಾವಣಾಸುರ-ಮಥನ ಶ್ರವಣ-ಸು-  
ಧಾ-ವಿನೂತನ-ಕಥನ-ಕಾರಣ  
ಕಾವುದ್ ಆನತ-ಜನವ ಗದುಗಿನ ವೀರನಾರಯಣ      ||1||

ಶರಣ-ಸಂಗ-ವ್ಯಸನ ಭುಜಗಾ-  
ಭರಣನ್ ಅಮರ-ಕಿರೀಟ-ಮಂಡಿತ  
ಚರಣ ಚಾರು-ಚರಿತ್ರ ನಿರುಪಮ ಭಾಳ-ಶಿಖಿ-ನೇತ್ರ  
ಕರಣ-ನಿರ್ಮಲ ಭಜಕರ್ ಅಘ ಸಂ-  
ಹರಣ ದಂತಿ-ಚಮೂರು+++(ಮೃಗ)+++-ಚರ್ಮಾಂ-  
ಬರನೆ ಸಲಹುಗೆ ಭಕುತ-ಜನರನು ಪಾರ್ವತೀ-ರಮಣ     ||2||

ವರ-ಮಣಿಗಳಿಂದ್ ಎಸೆವ ಮೌಳಿಯ  
ಸರಸಿಜಾರಿಯ ಕಿರಣದ್ ಓಳಿಯ+++(=ಗುಂಪನು)+++  
ವಿರಚಿಸಿದ ಸಿಂದೂರ-ಭಾಳದಿ ಕುಣಿವ ಕುಂತಳದ  
ಕರಿ ನಿಭಾಕೃತಿಯ್ ಎನಿಪ ವದನದ  
ಕರದ ಪಾಶದ ಮೋದಕದ ವಿ-  
ಸ್ತರದ ಗಣಪತಿ ಮಾಡ್ ಎಮಗೆ ನಿರ್ವಿಘ್ನ-ದಾಯಕವ     ||3||

ಗಜಮುಖನೆ ಮೆರೆವ್ ಏಕ-ದಂತನೆ  
ನಿಜ-ಗುಣಾನ್ವಿತ ಪರಶು-ಧಾರನೆ  
ರಜತ-ಗಿರಿಗ್ ಒಡೆಯನ ಕುಮಾರನೆ ವಿದ್ಯೆ-ವಾರಿಧಿಯೆ  
ಅಜನು ಹರಿ ರುದ್ರಾದಿಗಳು ನೆರೆ  
ಭಜಿಸುತಿಹರ್ ಅನವರತ ನಿನ್ನನು  
ತ್ರಿಜಗ-ವಂದಿತ ಗಣಪ ಮಾಳ್ಪುದು ಮತಿಗೆ ಮಂಗಳವ     ||4||

ವಾರಿಜಾಸನೆ ಸಕಲಶಾಸ್ತ್ರ ವಿ-  
ಚಾರದ್ ಉದ್ಭವೆ ವಚನ-ರಚನೋ  
ದ್ಧಾರೆ ಶ್ರುತಿ ಪೌರಾಣದ್ ಆಗಮ ಸಿದ್ಧಿದಾಯಕಿಯೆ  
ಶೌರಿ ಸುರ-ಪತಿ ಸಕಲ-ಮುನಿಜನ  
ಸೂರಿಗಳಿಗ್ ಅನುಪಮದ ಯುಕುತಿಯೆ  
ಶಾರದೆಯೆ ನರ್ತಿಸುಗೆ ನಲಿದ್ ಒಲಿದ್ ಎನ್ನ ಜಿಹ್ವೆಯಲಿ     ||5||

ಆದಿ ನಾರಾಯಣಿ ಪರಾಯಣಿ  
ನಾದ-ಮಯೆ ಗಜ-ಲಕ್ಷ್ಮಿ ಸತ್ವ-ಗು-  
ಣಾಧಿ-ದೇವತೆ ಅಮರ-ವಂದಿತ ಪಾದ-ಪಂಕ-ರುಹೆ  
ವೇದ-ಮಾತೆಯೆ ವಿಶ್ವತೋ-ಮುಖೆಯ್  
ಐದು ಭೂತಾಧಾರಿಯ್ ಎನಿಪ್ ಈ  
ದ್ವಾದಶಾತ್ಮ+++(=ಆದಿತ್ಯ)+++-ಜ್ಯೋತಿ-ರೂಪಿಯೆ ನಾದೆ ಶಾರದೆಯೆ     ||6||


ವೀರನಾರಾಯಣನೆ ಕವಿ ಲಿಪಿ

ಕಾರ ಕುವರವ್ಯಾಸ ಕೇಳುವ

ಸೂರಿಗಳು ಸನಕಾದಿಗಳು ಜಂಗಮ ಜನಾರ್ದನರು

ಚಾರುಕವಿತೆಯ ಬಳಕೆಯಲ್ಲ ವಿ

ಚಾರಿಸುವಡಳವಲ್ಲ ಚಿತ್ತವ

ಧಾರು ಹೋ ಸರ್ವಜ್ಞ್ಞರಾದರು ಸಲುಗೆ ಬಿನ್ನಪವ     ||7||


ಶ್ರೀಮದಮರಾಧೀಶ ನತಪದ

ತಾಮರಸ ಘನವಿಪುಳ ನಿರ್ಮಲ

ರಾಮನನುಪಮ ಮಹಿಮ ಸನ್ಮುನಿ ವಿನುತ ಜಗಭರಿತ

ಶ್ರೀಮದೂರ್ಜಿತ ಧಾಮ ಸುದಯಾ    

ನಾಮನಾಹವ ಭೀಮ ರಘುಕುಲ

ರಾಮ ರಕ್ಷಿಸುವೊಲಿದು ಗದುಗಿನ ವೀರನಾರಯಣ     ||8||


ಶರಧಿಸುತೆ ಸನಕಾದಿ ವಂದಿತೆ

ಸುರನರೋರಗ ಮಾತೆ ಸುಜನರ

ಪೊರೆವ ದಾತೆ ಸುರಾಗ್ರಗಣ್ಯಸುಮೌನಿ ವರಸ್ತುತ್ಯೆ

ಪರಮ ಕರುಣಾಸಿಂಧು ಪಾವನ

ಚರಿತೆ ಪದ್ಮಜಮುಖ್ಯ ಸಕಲಾ

ಮರಸುಪೂಜಿತೆ ಲಕ್ಷ್ಮಿ ಕೊಡುಗೆಮಗಧಿಕ ಸಂಪದವ     ||9||


ಗಜಮುಖನ ವರಮಾತೆ ಗೌರಿಯೆ

ತ್ರಿಜಗದರ್ಚಿತ ಚಾರು ಚರಣಾಂ 

ಬುಜೆಯೆ ಪಾವನಮೂರ್ತಿ ಪದ್ಮಜಮುಖ್ಯ ಸುರಪೂಜ್ಯೆ

ಭಜಕರಘಸಂಹರಣೆ ಸುಜನ

ವ್ರಜ ಸುಸೇವಿತೆ ಮಹಿಷಮರ್ದಿನಿ

ಭುಜಗಭೂಷಣನರಸಿ ಕೊಡು ಕಾರುಣ್ಯದಲಿ ಮತಿಯ      ||10||


ದುರಿತಕುಲಗಿರಿ ವಜ್ರದಂಡನು 

ಧರೆಯ ಜಂಗಮಮೂರ್ತಿ ಕವಿ ವಾ

ರಿರುಹ ದಿನಮಣಿ ನಿಖಿಲ ಯತಿಪತಿ ದಿವಿಜವಂದಿತನು

ತರಳನನು ತನ್ನವನೆನುತ ಪತಿ

ಕರಿಸಿ ಮಗನೆಂದೊಲಿದು ಕರುಣದಿ

ವರವನಿತ್ತನು ದೇವ ವೇದವ್ಯಾಸ ಗುರುರಾಯ      ||11||


ವಂದಿತಾಮಳ ಚರಿತನಮರಾ

ನಂದ ಯದುಕುಲ ಚಕ್ರವರ್ತಿಯ

ಕಂದ ನತಸಂಸಾರ ಕಾನನ ಘನ ದವಾನಳನು

ನಂದನಂದನ ಸನ್ನಿಭನು ಸಾ            

ನಂದದಿಂದಲೆ ನಮ್ಮುವನು ಕೃಪೆ

ಯಿಂದ ಸಲಹುಗೆ ದೇವ ಜಗದಾರಾಧ್ಯ ಗುರುರಾಯ      ||12||


ತಿಳಿಯ ಹೇಳುವೆ ಕೃಷ್ಣಕಥೆಯನು

ಇಳೆಯ ಜಾಣರು ಮೆಚ್ಚುವಂತಿರೆ

ನೆಲೆಗೆ ಪಂಚಮ ಶ್ರುತಿಯನೊರೆವೆನು ಕೃಷ್ಣ ಮೆಚ್ಚಲಿಕೆ

ಹಲವು ಜನ್ಮದ ಪಾಪರಾಶಿಯ

ತೊಳೆವ ಜಲವಿದು ಶ್ರೀಮದಾಗಮ

ಕುಲಕೆ ನಾಯಕ ಭಾರತಾಕೃತಿ ಪಂಚಮ ಶ್ರುತಿಯ      ||13||


ಪದದ ಪ್ರೌಢಿಯ ನವರಸಂಗಳ

ವುದಿತವೆನುವಭಿಧಾನ ಭಾವವ

ಬೆದಕಲಾಗದು ಬಲ್ಲ ಪ್ರೌಢರುಮೀ ಕಥಾಂತರಕೆ

ಇದ ವಿಚಾರಿಸೆ ಬ¾õÉಯ ತೊಳಸಿಯ

ವುದಕದಂತಿರೆಯಿಲ್ಲಿ ನೋಳ್ಪುದು

ಪದುಮನಾಭನ ಮಹಿಮೆ ಧರ್ಮವಿಚಾರ ಮಾತ್ರವನು     ||14||


ಹಲಗೆ ಬಳಪವ ಪಿಡಿಯದೊಂದ

ಗ್ಗಳಿಕೆ ಪದವಿಟ್ಟಳುಪದೊಂದ

ಗ್ಗಳಿಕೆ ಪರರೊಡ್ಡವದ ರೀತಿಯ ಕೊಳ್ಳದಗ್ಗಳಿಕೆ

ಬಳಸಿ ಬರೆಯಲು ಕಂಠಪತ್ರದ

ವುಲುಹುಗೆಡದಗ್ಗಳಿಕೆಯೆಂಬೀ

ಬಲುಹು ಗದುಗಿನ ವೀರನಾರಾಯಣನ ಕಿಂಕರಗೆ     ||15||


ಕೃತಿಯನವಧರಿಸುವುದು ಸುಕವಿಯ

ಮತಿಗೆ ಮಂಗಳವೀವುದಧಿಕರು

ಮಥಿಸುವುದು ತಿದ್ದುವುದು ಮೆರೆವುದು ಲೇಸ ಸಂಚಿಪುದು

ನುತಗುಣರು ಭಾವುಕರು ವರಪಂ

ಡಿತರು ಸುಜನರು ಸೂಕ್ತಿಕಾರರು

ಮತಿಯನೀವುದು ವೀರನಾರಾಯಣನ ಕಿಂಕರಗೆ      ||16||


ತಿಣಿಕಿದನು ಫಣಿರಾಯ ರಾಮಾ

ಯಣದ ಕವಿಗಳ ಭಾರದಲಿ ತಿಂ

ತಿಣಿಯ ರಘುವರ ಚರಿತೆಯಲಿ ಕಾಲಿಡಲು ತೆರಪಿಲ್ಲ

ಬಣಗು ಕವಿಗಳ ಲೆಕ್ಕಿಪನೆ ಸಾ

ಕೆಣಿಸದಿರು ಶುಕರೂಪನಲ್ಲವೆ 

ಕುಣಿಸಿ ನಗನೇ ಕವಿ ಕುಮಾರವ್ಯಾಸನುಳಿದವರ     ||17||


ಹರಿಯ ಬಸುರೊಳಗಖಿಳ ಲೋಕದ

ವಿರಡವಡಗಿಹವೋಲು ಭಾರತ

ಶರಧಿಯೊಳಗಡಗಿಹವನೇಕ ಪುರಾಣ ಶಾಸ್ತ್ರಗಳು

ಪರಮ ಭಕ್ತಿಯಲೀ ಕೃತಿಯನವ

ಧರಿಸಿ ಕೇಳ್ದಾ ನರರ ದುರಿತಾಂ

ಕುರದ ಬೇರಿನ ಬೇಗೆಯೆಂದರುಹಿದನು ಮುನಿನಾಥ     ||18||


ಅರಸುಗಳಿಗಿದು ವೀರ ದ್ವಿಜರಿಗೆ

ಪರಮ ವೇದದ ಸಾರ ಯೋಗೀ

ಶ್ವರರ ತತ್ವವಿಚಾರ ಮಂತ್ರಿಜನಕ್ಕೆ ಬುದ್ಧಿಗುಣ

ವಿರಹಿಗಳ ಶೃಂಗಾರ ವಿದ್ಯಾ

ಪರಿಣತರಲಂಕಾರ ಕಾವ್ಯಕೆ

ಗುರುವೆನಲು ರಚಿಸಿದ ಕುಮಾರವ್ಯಾಸ ಭಾರತವ     ||19||


ವೇದ ಪಾರಾಯಣದ ಫಲ ಗಂ

ಗಾದಿ ತೀರ್ಥಸ್ನಾನ ಫಲ ಕೃ

ಚ್ಛ್ರಾದಿ ತಪಸಿನ ಫಲವು ಜ್ಯೋತಿಷ್ಟೋಮಯಾಗ ಫಲ

ಮೇದಿನಿಯನೊಲಿದಿತ್ತ ಫಲ ವ

ಸ್ತ್ರಾದಿ ಕನ್ಯಾದಾನ ಫಲವಹು

ದಾದರಿಸಿ ಭಾರತದೊಳೊಂದಕ್ಷರವ ಕೇಳ್ದರಿಗೆ     ||20||


ಹೇಮ ಖುರ ಶೃಂಗಾಭರಣದಲಿ

ಕಾಮಧೇನು ಸಹಸ್ರ ಕಪಿಲೆಯ

ಸೋಮ ಸೂರ್ಯ ಗ್ರಹಣದಲಿ ಸುರನದಿಯ ತೀರದಲಿ

ಶ್ರೀಮುಕುಂದಾರ್ಪಣವೆನಿಸಿ ಶತ

ಭೂಮಿದೇವರಿಗಿತ್ತ ಫಲವಹು

ದೀ ಮಹಾಭಾರತದೊಳೊಂದಕ್ಷರವ ಕೇಳ್ದರಿಗೆ     ||21||


ಚೋರ ನಿಂದಿಸಿ ಶಶಿಯ ಬೈದಡೆ

ಕ್ಷೀರವನು ಕ್ಷಯರೋಗಿ ಹಳಿದರೆ

ವಾರಣಾಸಿಯ ಹೆಳವ ನಿಂದಿಸಿ ನಕ್ಕರೇನಹುದು

ಭಾರತ ಕಥನ ಪ್ರಸಂಗವ

ಕ್ರೂರ ಕರ್ಮಿಗಳೆತ್ತ ಬಲ್ಲರು

ಘೋರರೌರವವನ್ನು ಕೆಡಿಸುಗು ಕೇಳ್ದ ಸಜ್ಜನರ     ||22||
