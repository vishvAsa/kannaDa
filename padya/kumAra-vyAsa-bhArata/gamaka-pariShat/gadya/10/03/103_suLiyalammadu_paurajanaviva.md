+++
title = "103 ಸುಳಿಯಲಮ್ಮದು ಪೌರಜನವಿವ"

+++
103. ಈ ಕಡೆ ದ್ರೌಪದಿಯೂ ಹೊರಟಳು. ಆ ವೇಳೆಗೆ ಜನ ಅಲ್ಲಿ ಘೇರಾಯಿಸಿದ್ದರು. ಅವರು ದೂರದಿಂದ ನೋಡುತ್ತಿದ್ದರೇ ಹೊರತು ಅಲ್ಲಿ ಪ್ರವೇಶಿಸಲು ಹೆದರಿದರು. ಕೀಚಕ, ಉಪಕೀಚಕರ ಸಾವಿನ ವಿಷಯವನ್ನು ಕುರಿತು ಸಂವಾದ ಮಾಡುವುದಕ್ಕೂ ಹೆದರಿ ಸುಮ್ಮನಿದ್ದರು. ಹಾಗೆಯೇ ಸೈರಂಧ್ರಿಯನ್ನು ಅಲುಗಾಡಿಸಲೂ ಅವರಿಗೆ ಹೆದರಿಕೆ, ಅವಳ ಕಡೆ ನೋಡುವುದಕ್ಕೂ ಅವರಿಗೆ ಹೆದರಿಕೆ. ಸುಮ್ಮನೆ ತಮ್ಮ ತಮ್ಮಲ್ಲೇ ಗುಜುಗುಜು ಮಾತಾಡಿಕೊಳ್ಳುತ್ತಿದ್ದರು. ಆದರೆ ನಿರ್ಭಯವಾಗಿ ಆ ಸೈರಂಧ್ರಿ ನಗುನಗುತ್ತ ಅಲ್ಲಿಯ ತಿಳಿಗೊಳದೊಳಗೆ ಪ್ರವೇಶಿಸಿ ಸ್ನಾನ ಮಡಿದಳು. ಅನಂತರ ಬೀದಿಗಳಲ್ಲಿ ಬಂದರೆ ಎಲ್ಲರೂ ಅವಳನ್ನು ನೋಡಿ ಕೈ ಮುಗಿದರು.