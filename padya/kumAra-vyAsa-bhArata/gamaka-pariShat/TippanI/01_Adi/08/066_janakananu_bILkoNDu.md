+++
title = "066 ಜನಕನನು ಬೀಳ್ಕೊಣ್ಡು"

+++
ಪುರೋಚನ - ಇವನು ಕೌರವರ ಮಂತ್ರಿಯಾಗಿದ್ದ ಒಬ್ಬ ದುಷ್ಟ ಮ್ಲೇಚ್ಛ. ಕೌರವನ ಕೋರಿಕೆಯಂತೆ ವಾರಣಾವರಣದಲ್ಲಿ ಅರಗಿನ ಮನೆಯನ್ನು ಕಟ್ಟಿಸಿ ಪಾಂಡವರನ್ನೆಲ್ಲ ಸಜೀವವಾಗಿ ದಹಿಸಲು ಏರ್ಪಾಡು ಮಾಡಿದವನು ಇವನೇ. ಆದುದರಿಂದ ಕುಮಾರವ್ಯಾಸನು ಪುರೋಚನನ್ನು 'ಬಲು ಪಾಪಕರ್ಮನು… ಕಾಪುರುಷ' ಎಂದಿದ್ದಾನೆ.  
ತಮ್ಮ ಪಾಲಿನ ಅರ್ಧ ರಾಜ್ಯದ ಆಸ್ತಿ ಪಡೆದು ಧೃತರಾಷ್ಟ್ರನ ಅಪ್ಪಣೆಯಂತೆ ಪಾಂಡವರು ವಾರಣಾವತಕ್ಕೆ ಬರುತ್ತಾರೆ. ಮೊದಲೇ ಅಲ್ಲಿಗೆ ಹೋಗಿದ್ದ ಪುರೋಚನ ಇವರನ್ನೆಲ್ಲ ಸ್ವಾಗತಿಸಿ ಅರಗಿನ ಅರಮನೆಯಲ್ಲಿ ಇವರ ವಾಸಕ್ಕೆ ಏರ್ಪಾಡು ಮಾಡಿದ. ಪಾಂಡವರು ಅಲ್ಲಿ ಒಂದು ವರ್ಷ ಕಾಲ ಇದ್ದರು. ಅನಂತರ ಕೃಷ್ಣ ಪಕ್ಷದ ಚತುರ್ದಶಿಯ ದಿವಸ ರಾತ್ರಿ ಪಾಂಡವರೆಲ್ಲ ಒಳಗಿದ್ದಾಗ ಅರಗಿನ ಮನೆಗೆ ಬೆಂಕಿಯಿಡುವುದು ಪುರೋಚನನ ಉದ್ದೇಶವಾಗಿತ್ತು. ಅದಕ್ಕಾಗಿಯೇ ಬೆಂಕಿ ತಾಗಿ ಕೂಡಲೇ ಹೊತ್ತಿ ಉರಿಯುವ ಸಾಮಗ್ರಿಗಳಿಂದ ಅರಗಿನ ಮನೆ ಸಿದ್ಧವಾಗಿತ್ತು. ಆದರೆ ವಿದುರ ಈ ಬಗೆಗೆ ಮೊದಲೇ ಗೂಢವಾಗಿ ಸೂಚನೆ ಕೊಟ್ಟಿದ್ದ. ಅಲ್ಲದೆ ಮನೆಯ ರಚನೆ, ವಾಸನೆಗಳನ್ನು ನೋಡಿ ಭೀಮ ಧರ್ಮರಾಯರಿಗೆ ಅನುಮಾನವೂ ಬಂದಿತ್ತು. ಅನಂತರ ವಿದುರ ಕಳಿಸಿದ ಒಬ್ಬ ಕಾರ್ಮಿಕ 'ಖನಕ'ನು ಅರಗಿನ ಮನೆಯಲ್ಲಿ ಒಂದು ಸುರಂಗ ಮಾರ್ಗವನ್ನು ನಿರ್ಮಿಸಿದ್ದ. ಈ ಎಲ್ಲ ಏರ್ಪಾಡುಗಳಾದ ಮೇಲೆ ಭೀಮನು ಒಂದುರಾತ್ರಿ ತಾನೇ ಅರಗಿನ ಮನೆಗೆ ಬೆಂಕಿ ಹೊತ್ತಿಸಿ ಗುಪ್ತಮಾರ್ಗದಿಂದ ಪಾಂಡವರನ್ನೆಲ್ಲ ಹೊರಸಾಗಿಸಿದ. ತಾನು ಮಾಡಿದ ತಪ್ಪಿಗಾಗಿ ಪುರೋಚನನೇ ಆ ಅರಗಿನ ಮನೆಯಲ್ಲಿ ಸುಟ್ಟು ಭಸ್ಮವಾದ. ಆದಿಪರ್ವದ 144ರಿಂದ 148ನೇ ಅಧ್ಯಾಯಗಳಲ್ಲಿ ಈ ಕೌರವರ ಸಚಿಚಿನ ವಿವರಗಳಿವೆ. ಈ ದುಷ್ಟ ಯತ್ನಕ್ಕೆ ಧೃತರಾಷ್ಟ್ರನ ಬೆಂಬಲವೂ ಇದ್ದಿತೆಂಬ ಸಂಗತಿಯೂ ಇಲ್ಲಿ ವರ್ಣಿತವಾಗಿದೆ. ಎಲ್ಲರೆದುರಿಗೆ ಈ ಸಂಗತಿಯನ್ನು ತಿಳಿಸುವಾಗ ಉಳಿದವರಿಗೆ ಅರ್ಥವಾಗದ ಜಾನಪದ ಭಾಷೆಯಲ್ಲಿ ಮ್ಲೇಚ್ಛ ಭಾಷೆಯಲ್ಲಿ ವಿದುರನು ಮಾತಾಡಿದನೆಂಬ ವಿವರವು ಆ ಕಾಲದಲ್ಲಿ ಅಸ್ತಿತ್ವದಲ್ಲಿದ್ದ ಮ್ಲೇಚ್ಛ ಭಾಷೆಯ ಸಂಗತಿಯನ್ನು ತಿಳಿಸುತ್ತದೆ. ಧರ್ಮರಾಯನಿಗೂ ಈ ಭಾಷೆ ಬರುತ್ತಿತ್ತು. ಪಾಂಡವರನ್ನು ಸಾಮೂಹಿಕವಾಗಿ ಕೊಲ್ಲುವ ದುಷ್ಟ ಕಾರ್ಯದಲ್ಲಿ ತೊಡಗಿದ ಪುರೋಚನ ತನ್ನ ತಂತ್ರಕ್ಕೆ ತಾನೇ ಬಲಿಯಾದದ್ದು ಒಂದು ರೀತಿಯಲ್ಲಿ 'ಕಾವ್ಯ ನ್ಯಾಯ'ವನ್ನು ಪುರಸ್ಕರಿಸುವ ಅಂಶವಾಗಿದೆ. ಈ ಜತುಗೃಹ ಯೋಜನೆ ಮುಂದೆ ಕೌರವನ ವಿನಾಶಕ್ಕೆ ಕಾರಣವಾದ ಘಟನೆಗಳಲ್ಲಿ ಒಂದಾಗಿದೆ.  
ಪುರೋಚನ-ದುರ್ಯೋಧನನ ಮಂತ್ರಿಗಳಲ್ಲಿ ಒಬ್ಬ ಪಾಂಡವರನ್ನು ನಿರ್ನಾಮಗೊಳಿಸುವ ದುರ್ಯೋಧನನ ಉದ್ದೇಶಕ್ಕೆ ಅವನ ಸೂಚನೆಯ ಮೇರೆಗೆ ವಾರಣಾವತದಲ್ಲಿ ಅರಗಿನ ಮನೆಯನ್ನು ಕಟ್ಟಿಸಿ ಅದರಲ್ಲಿಯೇ ವಾಸವಾಗಿದ್ದ.