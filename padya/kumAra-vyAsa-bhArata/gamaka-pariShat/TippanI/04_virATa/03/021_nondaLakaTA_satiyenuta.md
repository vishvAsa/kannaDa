+++
title = "021 ನೊನ್ದಳಕಟಾ ಸತಿಯೆನುತ"

+++
ಭೀಮನಿಗೆ ಸಹಿಸಲಾಗಲಿಲ್ಲ. ಆದರೆ ಮಾತಾಡುವಂತಿಲ್ಲವಲ್ಲ. ಆದರೂ ಅಣ್ಣನಿಗೆ ತಿಳಿಯುವ ಹಾಗೆ ತನ್ನ ದೇಹಚೇಷ್ಟೆಯನ್ನು ಪ್ರಕಟಿಸಿದ್ದು ತುಂಬ ಅರ್ಥಪೂರ್ಣವಾದ ಧ್ವನಿಗಾರಿಕೆಯ ಚಟುವಟಿಕೆಯಾಗಿದೆ. ಮೂಲದಲ್ಲೂ ಈ ದೃಶ್ಯವಿದೆ. ಮದಿಸಿದ ಆನೆಯಂತೆ ಆ ಮರವನ್ನು ನೋಡುತ್ತ ಭೀಮನು ಧರ್ಮರಾಯನ ಕಡೆ ತಿರುಗಿದನೆಂದು ವ್ಯಾಸರು ಹೇಳುತ್ತಾರೆ (ತಂ ಮತ್ತಮಿವ ಮಾತಂಗಂ ವೀಕ್ಷಮಾಣಂ ವನಸ್ಪತಿಂ ಸತಾಮಾವಾರಯಾಮಾಸ ಭೀಮಸೇನಂ ಯುಧಿಷ್ಠಿರಂ)  
ಮರ ಒಂದು ಧ್ವನಿಪೂರ್ಣ ಸಂಕೇತ. ಭೀಮನಿಗೆ ಅಡಿಗೆಗೆ ಸೌದೆ ಬೇಕಾಗಿದೆ. ಆದುದರಿಂದ ಮರವನ್ನು ಕತ್ತರಿಸಲು ನೋಡಿದ ಎಂಬುದು ವಾಚ್ಯಾರ್ಥ. ಕೀಚಕನೆಂಬ ಮರ ವಿರಾಟನ ಆಸ್ಥಾನದಲ್ಲಿ ಕೊಬ್ಬಿ ಬೆಳೆದಿದೆ ಅದನ್ನು ಮುರಿಯಬೇಕು ಎಂಬುದು ಅವನ ಅರ್ಥ ! ಅವನ ಮನಸ್ಸಿನ ಭಾವವನ್ನು ಮುಂದಿನ ಪದ್ಯ ವಿವರಿಸುತ್ತದೆ.