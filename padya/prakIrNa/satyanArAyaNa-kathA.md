+++
title = "ಸತ್ಯನಾರಾಯಣಕಥಾ"
unicode_script = "kannada"
+++

<details><summary>विस्तारः (द्रष्टुं नोद्यम्)</summary>

- ತಾಳ - ಖಂಡಚಾಪು
- ಲೇಖಕ - ಬೀರೂರು-ಚಿದಂಬರ-ಜೋಯಿಸ
- ಗಾನ - [ಅನೂಷಾ](https://www.facebook.com/anushacanugovirao/videos/shri-satya-narayana-vratha-katha-saraswati-samarpane-full-katha-in-kannada-for-o/1178696012533286/)
</details>


ಜಯ ಸತ್ಯನಾರಾಯಣ ಜಯ ಸತ್ಯಭಾಮೇಶ  
ಜಯ ಸತ್ಯ ಗಣಪತಿಯೆ ಜಯತು ಜಯತು 

ನೈಮಿಷಾರಣ್ಯದಲಿ ಶೌನಕಾದಿಗಳೊಮ್ಮೆ   
ಪ್ರೇಮದಿಂ ಸೂತರನು ಕೇಳಲಾಗ ।  
ಭೂಮಿಯಲಿ ಬಳಲುತಿಹ ಕಲಿಯುಗದ ಜನಗಳಿಗೆ ।  
ಕಾಮಿತವನೀವೊಂದು ವ್ರತವ ಪೇಳಿದರು 
ವ್ರತವಿಹುದು ಸತ್ಯನಾರಾಯಣನ ಪೂಜೆಯದು ।  
ಸತತ ಕಷ್ಟವನೆಲ್ಲ ಪರಿಹರಿಸುವುದದು ।  
ಕಂತುಪಿತ ನಾರದಗೆ ಪೇಳಿದನು ಮೊದಲಿದನು ।  
ಚಿಂತಿಸಿದ ಫಲಗಳನ್ನು ಕೊಡುವುದಿದುವೆ  
ಭಕ್ತಿಯಿಂದರ್ಚಿಸುತೆ ಸತ್ಯನಾರಾಯಣನ ।  
ಉಕ್ತವಿಧಿಯಂ ಬಿಡದೆ ವರುಷ ನಾಲ್ಕರೊಳು ।  
ಶಕ್ತಿಯಿಂದಾಚರಿಸೆ, ನಿಯಮದುದ್ಯಾಪನೆಯ ।  
ಮುಕ್ತಿಯನ್ನು ಸುಲಭದಲೆ ಪಡೆಯಬಹುದು । ೩ ।  
ವಿಪ್ರನೋರ್ವನು ಭಿಕ್ಷೆಯಿಂದ ಜೀವಿಸುತಿರಲು ।  
ವಿಪ್ರವೇಶದಿ ಬಂದು ಕಾರುಣ್ಯಸಿಂಧು ।  
ಅಪ್ರಮೇಯನು ಪೇಳಲೀ ವ್ರತವನಾಚರಿಸಿ ।  
ಕ್ಷಿಪ್ರದಲಿ ಸಂಪದವ ಪಡೆದನೆಂದು  
ವಿಪ್ರನೀಪರಿಯಲ್ಲಿ ವ್ರತವನಾಚರಿಸುತಿರೆ ।  
ಕಾಷ್ಠ-ವಿಕ್ರಯಿಯೋರ್ವ ನೀರಡಿಸಿ ಬಂದು ।  
ಹೊತ್ತ ಸೌದೆಯ ಹೊರೆಯನಿಳುಹಿ ಪೂಜೆಯ ಕಂಡು ।  
ವಿಧಿಯನೆಲ್ಲವ ಕೇಳ ತಾ ಮಾಡಲೆಂದು ।  
ಸಂಕಲ್ಪವಂ ಮಾಡಿ ಕಟ್ಟಿಗೆಯ ಮಾರುತಲಿ ।  
ದ್ವಿಗುಣ ಧನವನು ಪಡೆದು ಭಕ್ತಿಯಿಂದ ।  
ಸತ್ಯನಾರಾಯಣ ಪೂಜಿಸುತಲಿಹಪರದ ।  
ಸಕಲ ಸೌಖ್ಯಗಳನ್ನು ಪಡೆದನಾಗ ।೬।  

ರಾಜನುಲ್ಕಾಮುಖನು ಸಂತತಿಯ ಬಯಸುತಲಿ ।  
ವ್ರತವನಾಚರಿಸುತಿರೆ ವರ್ತಕನು ಕಂಡು ।  
ಮಕ್ಕಳಾದರೆ ತಾನು ವ್ರತವ ಮಾಡುವೆನೆಂದು ।  
ಹರಕೆಯನು ಹೊತ್ತನಾ ಸೆಟ್ಟಿಮನದೊಳಗೆ  
ಸತಿಯು ಲೀಲಾವತಿಯು ಗರ್ಭವನ್ನು ತಳೆದಳೈ ।  
ಸತ್ಯನಾರಾಯಣನ ಕರುಣೆಯಿಂದ ।  
ಕನ್ಯೆಯನು ಪಡೆದಳಾ ಶಿಶು ಕಲಾವತಿಯೆಂದು  
ಶುಕ್ಲಶಶಿಯಂದದಲಿ ಬೆಳೆದಳಾಗ  
ವರ್ಷ ತುಂಬಲಿಯಂದು ಮದುವೆ ಸಮಯದೊಳೆಂದು ।  
ವ್ರತವ ಮುಂದೂಡುತಲಿ ಮರೆತನಾಗ ।  
ಸತ್ಯದೇವನು ತಾನು ಧನಮದವನಿಳಿಸಿ ।  
ಶಪಿಸಿದನು ದಾರುಣದ ಕಷ್ಟಬರಲೆಂದು  

ವಾಣಿಜ್ಯ ವೃತ್ತಿಯಿಂ ರತ್ನಸಾರ ಪುರಕ್ಕೆ ।  
ಅಳಿಯನೊಂದಿಗೆ ತೆರಳಿ ದುಡಿಯುತಿರಲು ।  
ನೃಪ ಚಂದ್ರಕೇತುವಿನ ಧನವ ಚೋರನು ಕದ್ದು ।  
ತಂದಿವರ ಬಳಿಯಿರಿಸಿ ಕಾಣದಾದ  
ರಾಜದೂತರು ಬಂದು ಬಂಧಿಸಿದರೀರ್ವರನು ।  
ದೇವಮಾಯೆಯೋಳವರ ಮಾತನಾಲಿಸದೆ ।  
ಸೆರೆಯೊಳಿಟ್ಟರು ಸಕಲ-ಧನಕನಕ-ವಸ್ತುಗಳ ।  
ಬೊಕ್ಕಸಕೆ ಸುರಿದರಲೆ ಲೆಕ್ಕವಿಲ್ಲದಲೆ  
ಇತ್ತ ಲೀಲಾವತಿಯ ಮನೆಗೆ ಕಳ್ಳರು ಹೊಕ್ಕು ।  
ವಿತ್ತವನ್ನಪಹರಿಸೆ ತಿರಿದು ತಿನ್ನುತಲಿ ।  
ಬಳಲುತಿರೆ ಮಗಳೊಮ್ಮೆ ತಾ ಕಂಡ ಪೂಜೆಯನು ।  
ವಿವರಿಸಲು ನೆನೆದಳೈ ವ್ರತವ ಬಿಟ್ಟುದನು  
ತಾಯಿಮಗಳಿಬ್ಬರೂ ಭಕ್ತಿಯಿಂ ಪೂಜಿಸುತೆ ।  
ತಮ್ಮಯಪರಾಧಗಳ ಮನ್ನಿಪುದು ಎಂದು ।  
ತಮ್ಮ ಪತಿಗಳು ಬರಲು ವ್ರತವ ಮಾಡುವೆವೆಂದು ।  
ಬೇಡೆ ದಯದೋರಿದನು ಕಾರುಣ್ಯಸಿಂಧು । ೧೩ ।  

ಅತ್ತ ಸೆರೆಯೊಳಗಿಟ್ಟ ಬಂದಿಗಳನೀರ್ವರನು ।  
ಬಿಡುತವರ ಧನವ ಕೊಡುಯೆಂದು ಕನಸಿನಲಿ ।  
ಪ್ರಭು ಪೇಳೆ ನೃಪ ಬೆದರಿ ಲೆಕ್ಕವಿಲ್ಲದಿರಿ ।  
ಒಂದಕ್ಕೆ ಹತ್ತಾಗಿ ಕೊಟ್ಟು ಕಳುಹಿದನು  

ದಂಡಿವೇಷದಿ ಬಂದು ಪರಿಕಿಸಲು ನಾವೆಯೊಳು ।  
ಸೊಪ್ಪುಸದೆಯಿಹುದೆಂದುದದೆ ಸತ್ಯವಾಯ್ತು ।  
ಕ್ಷಮೆಯ ಬೇಡಲು ಬಳಿಕ ಕೊಟ್ಟನೆಲ್ಲವ ತಿರುಗಿ ।  
ಊರು ಕಾಣಲು ಮನೆಗೆ ಹೇಳಿ ಕಳುಹಿದರು  
ಪತಿಗಳೆತಂದುದರೆಂದುದ ಕೇಳಿ ಸಂಭ್ರಮದಿ ।  
ತಾಯಿ ಹೊರಡಲು ಮಗಳು ಪೂಜೆ ಮುಗಿಸಿ ।  
ದೇವ ಪ್ರಸಾದವನ್ನು ಮರೆಯುತೋಡುತ ನೋಡೆ ।  
ಪತಿಯು ನಾವೆಯ ಸಹಿತ ಕಾಣದಾದನಹೋ  
ಗೋಳಿಟ್ಟು ದೇವನನು ಮರೆಹೊಗಲು ಬಾನ್ನುಡಿಯ ।  
ಕೇಳಿ ಪ್ರಸಾದವನು ಭುಜಿಸಿ ಬರಲು ।  
ತೇಲಿತಾ ನಾವೆಯದು, ಪತಿಯೊಡನೆ ಭಕ್ತಿಯಲಿ ।  
ಚರಿಸಿ ವ್ರತವನು ಸಕಲ ಸುಖವ ಹೊಂದಿದರು  

ರಾಜನಂಗಧ್ವಜನು ಬೇಟೆಯಾಡುತ ಬಂದು ।  
ಗೊಲ್ಲರಾಚರಿಸುತಿಹ ವ್ರತವ ಕಂಡು ।  
ಗರ್ವದಿಂ ತ್ಯಜಿಸುತ್ತೆ ದೇವಪ್ರಸಾದವನು ।  
ಕಳೆದುಕೊಂಡನು ಸಕಲ ಸಿರಿಯ ಸುತರೊಡನೆ  

ಮದವಳಿಯ ಗೊಲ್ಲರೆಡೆಗೈತಂದು ಭಕ್ತಿಯಲಿ ।  
ವ್ರತವ ಮಾಡುತೆ ಗೋಪಬಾಲರೋಡನೆ ।  
ಸುತರೊಡನೆ ಸಿರಿಯ ತಾ ತಿರುಗಿ ಪಡೆದನು ಜಗದಿ ।  
ಸತ್ಯದೇವನ ಮಹಿಮೆ ಪೇಳಲಸದಳವು 

ಸತ್ಯನಾರಾಯಣನೆ ಸತ್ಯಭಾಮಾಧವನೆ ।  
ಸತ್ಯಗಣಪತಿರೂಪ ಸತ್ಯನಾಥ ।  
ಸತ್ಯ ಮಂಗಳ ನಿತ್ಯ ಬೀ ಚಿದಂಬರವಿನುತ ।  
ಸತ್ಯನಿಧಿ ಸತ್ಯೇಶ ಶುಭಮಂಗಳಂ । ೨೦ ।
