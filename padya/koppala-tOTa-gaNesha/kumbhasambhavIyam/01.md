+++
title = "೦೧"
+++
~ ಪ್ರಥಮಂ ಸರ್ಗಂ ~

ಕಂದಪದ್ಯ॥  
ಆರಿಂ **ವಿಘ್ನಂ ಜನಿಯಿಕುಮ್**  
ಆರಿಂದಂ **ಕೞೆವುದ್** ಅಂತೆ **ಸಂಕಷ್ಟಂಗಳ್**।  
ಗೌರಿಯ ತನೂಜನ್ ಅವನೇ   
ಸ್ಫಾರಾಂಗಂ **ಗೆಯ್ಗೆ**+++(=ವರ್ಧಿಸಲಿ)+++ **ಗಣಪನ್ ಒಳ್ಪನ್** ಅಜಸ್ರಂ ॥೧॥


<details><summary>ಅರ್ಥ</summary>

ಯಾರಿಂದ ವಿಘ್ನವು ಜನಿಸುವುದೋ, ಹಾಗೆಯೇ ಯಾರಿಂದ ಸಂಕಷ್ಟಗಳು ಕಳೆಯುವುದೋ, ಗೌರಿಯ ಮಗನಾದ ಆತನೇ ಪ್ರಕಾಶಮಾನವಾದ ಶರೀರವುಳ್ಳ ಗಣಪತಿ ಯಾವಾಗಳೂ ಒಳ್ಳೆಯದನ್ನು ಮಾಡಲಿ
</details>
  
ಮಾತೆ **ಸರಸ್ವತಿ ಮುನಿದೊಡೆ**  
ಮಾತ್-ಎಸಕಂ+++(=ತೇಜಃ)+++ +ಪೊಂದಲ್ **ಎಂತು ಶಕ್ಯಂ**? ಕವಿ+++(=ಬ್ರಹ್ಮ)+++-ಸಂ-  
ಜಾತೆ **ಕರುಣಿಸಲ್** ಕವಿ-ಸಂ-  
ಜಾತ-ಕವಿತೆಯ್ **ಅಪ್ಪುದ್** ಅಲ್ತ್ ಎ ಚಿರಮುಂ **ವರಮುಂ** ॥೨॥  

<details><summary>ಅರ್ಥ</summary>

ಮಾತೆ ಸರಸ್ವತಿ ಮುನಿಸಿಕೊಂಡರೆ, ಮಾತಿನಲ್ಲಿ ಹೊಳಪು ಇರಲು ಹೇಗೆ ಸಾಧ್ಯ? ಬ್ರಹ್ಮಸಂಜಾತೆ ಶಾರದೆ ಕರುಣಿಸಿದರೆ ಮಾತ್ರ ಕವಿಸಂಜಾತವಾದ ಕವಿತೆ ಚೆನ್ನಾಗಿರುತ್ತದೆ ಹಾಗೂ ಚಿರಕಾಲ ಉಳಿಯುತ್ತದೆ.
</details>
  
ಪೂರ್ವ-ಕವೀಶ್ವರರ್ ಎಲ್ಲರ  
ಚಾರ್ವ್-ಆಖ್ಯಾನಂಗಳಿಂದೆ **ಬಳೆವರ್ ಕವಿಗಳ್**  
ಸರ್ವರಿನ್ ಉಪಕೃತರ್ ಆಗಿಯುಮ್  
ಒರ್ವರುಮಂ **ಸ್ತುತಿಸಿ** ಪೇೞದ್ ಇರ್ದ್ ಒಡೆ ಚೆನ್ನೇಂ? ॥೩॥  

<details><summary>ಅರ್ಥ</summary>

ಹಿಂದಾದ ಎಲ್ಲ ಕವಿಗಳ ಮಧುರವಾದ ಕಥಾನಕಗಳಿಂದಲೆ ಮುಂದಿನ ಕವಿಗಳು ಬೆಳೆಯುತ್ತಾರೆ. ಹೀಗೆ ಎಲ್ಲರಿಂದಲೂ ಉಪಕೃತರಾಗಿಯೂ ಒಬ್ಬರನ್ನೂ ಸ್ಮರಿಸದಿದ್ದರೆ ಚೆನ್ನಾಗಿರುವುದೇ?
</details>ವರಮುಂ
  
ವ್ಯಾಸಂ ವಾಲ್ಮೀಕಿಯುಮ್ ಆ   
ಭಾಸಂ ಕವಿ-ಕಾಳಿದಾಸ-ಶೂದ್ರಕ-ಬಾಣರ್  
ಭಾಸುರ-ಕೃತಿಗಳಿನ್ ಆವಗಮ್+++(=ಯಾವಾಗಲೂ)+++  
ಈ **ಸಂಸ್ಕೃತದ್ ಒಳಗೆ ವಂದ್ಯರ್**, ಅಮರುಕನುಂ ದಲ್+++(=ಧ್ರುವಂ)+++ ॥೪॥  

<details><summary>ಅರ್ಥ</summary>

ವ್ಯಾಸ ವಾಲ್ಮೀಕಿ ಭಾಸ ಕವಿ ಕಾಳಿದಾಸ ಶೂದ್ರಕ ಬಾಣ, ಮತ್ತು ಅಮರುಕ ಇವರುಗಳು ತಮ್ಮ ಸೊಗಸಾದ ಕೃತಿಗಳಿಂದ ವಂದ್ಯರಲ್ಲವೇ!
</details>
  
**ಕನ್ನಡದ್ ಒಳಗ್ ಅಭಿವಂದ್ಯರ್**  
ರನ್ನಂ, ಪಂಪಂ, ವಲಂ+++(=ಅಲ್ಲವೇ)+++ ಕುಮಾರವ್ಯಾಸಂ  
ಮುನ್ನಮ್ ಇರೆ ನಾಗ-ವರ್ಮಂ  
ಸನ್-ನುತ ಲಕ್ಷ್ಮೀಶ-ರಾಘವರ್ ಮುದ್ದಣನುಂ ॥೫॥  

<details><summary>ಅರ್ಥ</summary>

ಕನ್ನಡದಲ್ಲಿ ಅಭಿವಂದ್ಯರಾದವರು ರನ್ನ, ಪಂಪ, ಕುಮಾರವ್ಯಾಸ, ಹಿಂದಿದ್ದ ನಾಗವರ್ಮ, ಸ್ತುತ್ಯನಾದ ಲಕ್ಷ್ಮೀಶ, ರಾಘವಾಂಕ ಹಾಗೂ ಮುದ್ದಣ
</details>
  
**ಸಮಕಾಲೀನರ್** ಪಲವರ್   
ಕಮನೀಯಾಖ್ಯಾನ-ಕರ್ತೃಗಳ್ **ಸಂದ್ ಇರ್ಪರ್**  
ಸಮರ್ ಇಲ್ಲದ ಪ್ರತಿಭೆಯಿಂದ್  
ಅಮಮಾ! **ಗೆಲ್ದಿರ್ಪರ್** ಅಲ್ತೆ **ರಸಿಕ-ಜಗತ್ತಂ** ॥೬॥  

<details><summary>ಅರ್ಥ</summary>

ಸಮಕಾಲೀನರು ಹಲವರು ಕಮನೀಯವಾದ ಕಥಾನಕಗಳ ಕರ್ತೃಗಳೂ ಇದ್ದಾರೆ, ಅವರಿಗೆ ಸಮಾನರಿಲ್ಲದ ಪ್ರತಿಭೆಯಿಂದ ಅಬ್ಬ! ರಸಿಕ ಜಗತ್ತನ್ನೇ ಗೆದ್ದುಬಿಟ್ಟಿದ್ದಾರೆ!
</details>
  
ಕವಿಗಳನ್ ಇವಱಂ **ಪೂಜಿಸಿ**  
**ಕವಿತಾ-ವಲ್ಲಿಯೊಳ್** ಅರಳ್ದ ಪೂ-ತಿಱಿಯಲ್ಕಾಂ,  
ಕವಿಯ್ ಎನಿಸುತೆ ಬಂದಾಗಳ್  
ತವೆ ಕಯ್ಗ್ ಎಟುಕಿರ್ಪ **ಪುಷ್ಪ-ಚಯಮಂ ಕೊಂಡೆಂ** ॥೭॥ +++(5)+++ 

<details><summary>ಅರ್ಥ</summary>

ಈ ಕವಿಗಳನ್ನು ಪೂಜಿಸಿ, ಕವಿತೆಯೆಂಬ ಬಳ್ಳಿಯೊಳಗೆ ಅರಳಿದ ಹೂವನ್ನು ತಿರಿಯಲು ನಾನು ಕವಿ ಎಂದೆನಿಸಿಕೊಂಡು ಬಂದಾಗ ನನ್ನ ಕೈಗೆ ಎಟುಕಿದ ಹೂವಿನ ಗೊಂಚಲನ್ನು ಕೊಂಡೆ
</details>
  
**ಕಟ್ಟುವೆನ್** ಅದಱಿಂದ್ ಈಗಳ್  
ನೆಟ್ಟಗ್ ಎನಿಪ್ಪ್ ಒಂದು **ಮಾಲ್ಯಮಂ ರಸಿಕರ್ಗಂ**  
ಕೊಟ್ಟ್ ಒಡೆ **ಮೆಚ್ಚಿರಲ್** ಎಲ್ಲರ್  
**ಪುಟ್ಟುಗುಮ್**+++(=ಹುಟ್ಟುತ್ತದೆ)+++ ಆನಂದ-ಬಿಂದುವ್ ಒಂದ್ ಎನ್ನ್ **ಎರ್ದೆಯಿಂ**+++(=ಎದೆಯಿಂ)+++ ॥೮॥ +++(5)+++  

<details><summary>ಅರ್ಥ</summary>

ಅದರಿಂದ ಈಗ ಚೆನ್ನಾಗಿ ಒಂದು ಮಾಲೆಯನ್ನು ರಸಿಕರಿಗೆಂದು ಕಟ್ಟುವೆ, ಅದನ್ನು ಕೊಟ್ಟಾಗ ಎಲ್ಲರೂ ಮೆಚ್ಚಿದರೆ, ಆನಂದಬಿಂದುವೊಂದು ನನ್ನ ಎದೆಯಿಂದ ಹುಟ್ಟುತ್ತದೆ
</details>
  
ಕದಳಿಯ್+++(→ಕಾವ್ಯದಲ್ಲಿ ಕದಳೀಪಾಕ)+++ ಅಪಥ್ಯಂ ಮತ್ತಂ   
ಚದುರ್+++(=ಚತ್ತುರ್)+++ ಅಲ್ತ್ ಆ ನಾಳಿಕೇರ+++(ಪಾಕ)+++-ರಸಮಂ ಬಯಸಲ್.  
ಮೃದು-ಹೃದಯದ **ಬುಧರ್** ಎಲ್ಲರ್  
ಮುದದಿಂದಂ **ಸವಿವರ್** ಅಲ್ತ್ ಎ **ದ್ರಾಕ್ಷಾ+++(ಪಾಕ)+++-ರಸಮಂ** ॥೯॥  

<details><summary>ಅರ್ಥ</summary>

ಬಾಳೆಯ ಹಣ್ಣು (ಕಾವ್ಯದಲ್ಲಿ ಕದಳೀಪಾಕ) ಅಪಥ್ಯ, ತೆಂಗನ್ನು (ನಾರಿಕೇಳಪಾಕವನ್ನು)ಬಯಸುವುದೂ ಬುದ್ಧಿವಂತಿಕೆಯಲ್ಲ. ಮೃದು ಹೃದಯದವಾರದ ಬುದ್ಧಿವಂತರೆಲ್ಲರೂ ಸಂತೋಷದಿಂದ ದ್ರಾಕ್ಷಾರಸವನ್ನೇ(ದ್ರಾಕ್ಷಾಪಾಕವನ್ನೇ) ಸವಿಯುವರಲ್ಲವೇ!
</details>
  
**ಕೊಳೆವುದು** ಕಾಲದೆ **ಕದಳಿಯುಮ್**,  
**ಅೞಿವುದು** ಬರಡಾಗಿ **ನಾಳಿಕೇರಂ**; ಪೇೞಲ್ಕ್  
**ಉಳಿವುದು** **ದ್ರಾಕ್ಷಿಯ** ಸವಿಯ್ ಏ-  
-ಗಳ್+++(=ಸದಾ)+++ **ಎನುತ್ತ್ ಆದತ್ತು ಚಿತ್ತಮ್** ಅದಱೊಳ್ **ಲಗ್ನಂ** ॥೧೦॥+++(4)+++  

<details><summary>ಅರ್ಥ</summary>

ಕಾಲದಲ್ಲಿ ಬಾಳೆಹಣ್ಣು (ಕದಳೀಪಾಕ)ಕೊಳೆತು ಹೋಗುತ್ತದೆ, ನಾರಿಕೇಳಪಾಕ- ತೆಂಗಿನ ಕಾಯಿ ಬರಡಾಗಿ ಅಳಿದು ಹೋಗುತ್ತದೆ. ಇನ್ನು ಹೇಳಬೇಕೆಂದರೆ ದ್ರಾಕ್ಷಿಯ ಸವಿಯೊಂದೇ (ಒಣದ್ರಾಕ್ಷಿಯ ರೂಪದಲ್ಲಿ) ಯಾವಾಗಳೂ ಉಳಿಯುವುದು. ಹಾಗಾಗಿ ನನ್ನ ಮನಸ್ಸು ಅದರಲ್ಲೇ ನಟ್ಟಿದೆ
</details>
  
ಬಗೆಯೊಳ್+++(=ಮನಸ್ಸಿನಲ್ಲಿ)+++ **ಕವಿತಾ-ವಿರಹಂ-**  
ಬುಗೆ+++(←ಪುಗು ಪ್ರವೇಶೇ)+++ **ಪುಟ್ಟಲ್ಕ್ ಎಂತು ಶಕ್ಯಮ್** ಅಲ್ತ್ ಏ **ಕಂದಂ**!  
ಸೊಗಮ್+++(=ಸೊಗಸು)+++ ಆವಗಮ್+++(=ಯಾವಾಗಲೂ)+++ **ಇರೆ ಸಂಗಂ** -  
**ಜಗಮೇ ಮಱೆಯಕ್ಕುಮ್** ಅಲ್ತ್ ಎ ಸೃಷ್ಟಿ-ಕ್ರಿಯೆಯೊಳ್ ॥೧೧॥  

<details><summary>ಅರ್ಥ</summary>

ಮನಸ್ಸಿನಲ್ಲಿ ಕವಿತೆಯ ಜೊತೆ ವಿರಹ ಸೃಷ್ಟಿಯಾದಾಗ ಕಂದ(ಕಂದಪದ್ಯ) ಹೇಗೆ ತಾನೆ ಹುಟ್ಟಲು ಸಾಧ್ಯ! ಯಾವಾಗಳೂಕವಿತೆಯ ಸಂಗವೇ ಸೊಗಸು, ಸೃಷ್ಟಿಕ್ರಿಯೆಯಲ್ಲಿ ಜಗತ್ತೇ ಮರೆಯಾಗಿಬಿಡುವುದಲ್ಲವೇ!
</details>
  
**ವೇಗಂ** ಲಾಘವಮ್ ಅಂತುಟೆ+++(=ಹಾಗೆಯೇ)+++  
**ರಾಗಂ ಪೆರ್ಚಲ್ಕೆ**+++(=ಹೆಚ್ಚಲು)+++ ನಿಚ್ಚಮುಂ **ಬರೆಯ್** ಎಂಬ್ ಆ  
ರಾಗಾನ್ವಿತ-ಗುರ್ವಾಜ್ಞೆಯಿನ್  
ಈಗಳ್ ಸಲೆ+++(=ಸದಾ)+++ **ಕುಂಭಸಂಭವೀಯಮನ್ ಉಲಿವೆಂ**+++(=ಹೇಳುತ್ತಿರುವೆ)+++ ॥೧೨॥  
/ ಈಗಳ್ ನೋಂತ್+++(=ವ್ರತಿಸಿ)+++ ಇಂತ್ **ಅಗಸ್ತ್ಯಚರಿತೆಯನ್ ಉಲಿವೆಂ**

<details><summary>ಅರ್ಥ</summary>

ಬರೆಹದಲ್ಲಿ ವೇಗವೂ, ಲಾಘವವೂ ಹಾಗೆಯೇ ರಕ್ತಿಯೂ ಹೆಚ್ಚಲು ನಿತ್ಯವೂ ಬರೆಯಬೇಕು ಎನ್ನುವ ಪ್ರೀತಿ ತುಂಬಿದ ಗುರುವಿನಾಜ್ಞೆಯಿಂದಾಗಿ ಈಗ ಕುಂಭಸಂಭವೀಯಂ ಎಂಬ ಅಗಸ್ತ್ಯಚರಿತೆಯನ್ನು ಹೇಳುತ್ತಿರುವೆ.  
ರಾಗ = ರಾ ಗಣೇಶ ಶತಾವಧಾನೀ
</details>
  
ಪದದೊಳ್ ರತ್ನಾಕರಮುಂ  
ಹೃದಯ-ಸ್ಥಾನದೊಳೆ ಕಾಂಚನಾದ್ರಿಯುಮ್ ಇರ್ದುಂ+++(=ಇದ್ದರೂ)+++  
ಮುದದಿಂ ಶಿರ-ದೊಳ್ ಕೈಲಾ-  
ಸದೆ ಸಲ್ವ ವಿರಾಗದಿಂದ್+++(=ವೈರಾಗ್ಯದಿಂದ)+++  ಎ **ಭಾರತಮ್ ಇರ್ಕುಂ**+++(=ಉರುವುದು)+++ ॥೧೩॥ +++(5)+++ 

<details><summary>ಅರ್ಥ</summary>

ಕಾಲಿನಲ್ಲಿ ರತ್ನಾಕರವೂ(ಸಮುದ್ರ), ಹೃದಯಸ್ಥಾನದಲ್ಲಿ ಕಾಂಚನಾದ್ರಿಯೂ(ಮೇರು) ಇದ್ದರೂ ಸಂತೋಷದಿಂದ ತಲೆಯಲ್ಲಿ ಕೈಲಾಸದಿಂದ ಸಲ್ಲುವ ವಿರಾಗದಿಂದ(ಕೆಂಪು ಬಣ್ಣವಿಲ್ಲದಿರುವಿಕೆಯಿಂದ/ ಸಂಸಾರಾಸಕ್ತಿಯಿಲ್ಲದಿರುವಿಕೆಯಿಂದ) ಭಾರತದೇಶವಿರುವುದು  
</details>
  
ಪಣ್ಯಂ ಸ್ವರ್ಗದೊಳ್ ಏಗಳ್+++(=ಎಲ್ಲೆಡೆ)+++  
**ಪುಣ್ಯಂ** ಮೇಣ್+++(=ಹಿ)+++ **ಅದನೆ ಪಡೆಯಲ್** ಎಂದ್ ಅಲ್ಲಿಂದಂ   
**ಗಣ್ಯರ್ ಜನಿಸುತ್ತಿರ್ಪರ್**, ಅ-  
ಗಣ್ಯಂ ಭಾರತದೆ+++(ವಿ೭)+++ ಪುಣ್ಯದ ಸ್ಥಾನಂಗಳ್ ॥೧೪॥  

<details><summary>ಅರ್ಥ</summary>

ಸ್ವರ್ಗದಲ್ಲಿ ಪುಣ್ಯವನ್ನೇ ಎಲ್ಲೆಡೆ ವ್ಯಯಮಾಡಬೇಕೆಂದು ಅದನ್ನೇ ಪಡೆಯುವುದಕ್ಕೋಸ್ಕರ ಅಲ್ಲಿಂದ ಗಣ್ಯರಾದವರು ಹುಟ್ಟುತ್ತಿದ್ದರು. ಭಾರತದಲ್ಲಿ ಪುಣ್ಯವನ್ನು ಕೊಡುವ ಸ್ಥಾನಗಳು ಎಣಿಕೆಗೆ ಸಿಗುವುದಿಲ್ಲವಷ್ಟೆ!
</details>
  
ಇಂತ್ ಇರೆ ಸಾರ್ಚಿ +++(=ಚಾಚಿ)+++ ಕರಂಗಳ-  
ನ್ ಅಂತ್ ಅರ್ಕಂ ತಾನೆ ನಿಚ್ಚಮುಂ ಭಾರತಕಂ  
ಶಾಂತಂ ದಾಂತಂ ಸಂದಂ  
ನೋಂತಂ+++(=ವ್ರತಿಸಿದವನು)+++ **ಮಿತ್ರಾಖ್ಯ-ನಾಮಮಂ ಪಡೆದಿರ್ದಂ** ॥೧೫॥  

<details><summary>ಅರ್ಥ</summary>

ಹೀಗಿರುವಾಗ, ಸೂರ್ಯನು ಭಾರತಕ್ಕೆ  ತನ್ನ ಕರಗಳನ್ನು(ಕಿರಣ/ಕೈ) ಚಾಚಿ ಶಾಂತನೂ ದಾಂತನೂ ಆಗಿ ವ್ರತತೊಟ್ಟವನು “ಮಿತ್ರ” ಎಂಬ ಹೆಸರನ್ನು ಪಡೆದಿದ್ದನು 
</details>
  
ಪರಮಾತ್ಮನ ಲೀಲೆಯ್ ಅದ್ ಏಂ  
ನರ-ನಾರಾಯಣರ್ ಎನಿಪ್ಪ ರೂಪದಿನ್ ಒರ್ಮೆ  
ಸ್ಫುರಿಸಿ **ತಪಸ್ಸಂ ಗೆಯ್ದುದುಮ್**  
ಅರರೇ! **ಕೇಳ್ದರ್ಗೆ ಚಿತ್ರಮ್** ಎನಿಪಂತ್ ಆಯ್ತೈ+++(=ಆಯ್ತು)+++ ॥೧೬॥  

<details><summary>ಅರ್ಥ</summary>

ಪರಮಾತ್ಮನ ಲೀಲೆ ಅದೆಂತೋ! ನರ-ನಾರಾಯಣ ಎಂಬ ರೂಪದಿಂದ ಒಮ್ಮೆ ಸೃಜಿಸಿ ತಪಸ್ಸನ್ನು ಮಾಡಿದರು. ಅರರೇ! ಇದು ಕೇಳುವವರಿಗೆ ವಿಚಿತ್ರವೆನಿಸುವಂತ್ ಆಯ್ತು
</details>
  
ತಪದಿಂ ಪೊಣ್ಮುವ+++(=ಹೊಮ್ಮುವ)+++ ತೇಜಸ್ಸ್-  
ಉಪನದಿಯಿಂದ್ ಉರ್ಕುತ್ ಇರ್ಪ ನದಿಯಂತ್ ಆಗಲ್  
ತಪಿಪ **ತಪಸ್ವಿಗಳ್ ಇರ್ಪೆಡೆಗ್+++(=ಇದ್ದಲ್ಲಿಗೆ)+++**  
**ಅಪರಿಮಿತ-ಚ್ಛವಿಯೆ ಸಂದುದ್** ಅತಿಶಯಮ್ ಅಲ್ಲಂ ॥೧೭॥  

<details><summary>ಅರ್ಥ</summary>

ತಪಸ್ಸಿನಿಂದ ಹೊಮ್ಮುವ ತೇಜಸ್ಸು, ಉಪನದಿಗಳಿಂದ ಕೂಡಿ ಉಕ್ಕುತ್ತ ಬರುವ ನದಿಯಂತಾಗಿ, ತಪಸ್ವಿಗಳು ಇರುವ ತಾಣಕ್ಕೆ  ಅಪರಿಮಿತವಾದ ಕಾಂತಿಯನ್ನು ತಂದುಕೊಟ್ಟಿತು. ಇದು ಅತಿಶಯವೇನಲ್ಲ!
</details>
  
ಬದರಿ-ಕ್ಷೇತ್ರದೊಳ್ ಇವಱಿಂದ್  
**ಒದವಿತ್ತ್ ಆ ಹಿಮಕೆ ಜೀವನತ್ವಂ** ಸತ್ತ್ವಂ  
ಹೃದಯ-ವಿಶಾಲತೆಯ್ ಒದವಲ್ಕ್  
ಅದಱಿಂದ್ ಒಳ್ಪಕ್ಕುಮ್ ಅಲ್ತ್ ಎ ಲೋಕಕ್ಕ್ ಎಲ್ಲಂ॥೧೮॥  

<details><summary>ಅರ್ಥ</summary>

ಬದರಿಕ್ಷೇತ್ರದಲ್ಲಿ ಇವರಿಂದ ಹಿಮಕ್ಕೆ ಜೀವನತ್ವವೂ(ದ್ರವರೂಪವೂ) ಸತ್ತ್ವವೂ(ಒಳ್ಳೆಯ ತನವೂ) ಒದಗಿತು. ಹೃದಯದಲ್ಲಿ ವಿಶಾಲತೆ ಇದ್ದಾಗ  ಅದರಿಂದ ಲೋಕಕ್ಕೆಲ್ಲ ಒಳ್ಳೆಯದೇ ಆಗುವುದಿಲ್ಲವೇ!  
</details>
  
ತವಸಿಗಳ್ ಇರ್ದೊಡೆ ತಪದೊಳ್  
ಭವ-ಭಾವಂಗಳಿನ್ ಅತೀತರ್ ಆಗ್ ಆ ನೆಲೆಯೊಳ್  
**ಕವಿಯಲ್+++(=ಆವರಿಸಲ್)+++** ಪ್ರೇಮಿಗಳ್ ಎಲ್ಲರ  
ಸವಿಯ್ ಎನಿಪಂತ್ ಆ **ವಸಂತ-ಸಮಯಂ** ಸ-ರಯಂ+++(=ವೇಗಂ)+++॥೧೯॥  

<details><summary>ಅರ್ಥ</summary>

ಆ ನೆಲೆಯಲ್ಲಿ ಭವಭಾವಗಳಿಂದೆಲ್ಲ ಅತೀತರಾಗಿ ತಪಸ್ವಿಗಳು ತಪಸ್ಸಿನಲ್ಲಿದ್ದಾಗ, ಪ್ರೇಮಿಗಳ ಎಲ್ಲರ ಸವಿಯೆನ್ನುವಂತಹ ವಸಂತಸಮಯ ವೇಗದಿಂದ ಕವಿದು ಬಂತು
</details>
  
ನವನೀತಂ ಘೃತಮ್ ಅಪ್ಪ್+++(=ಆಗುವ್)+++-ಅಂತ್  
ಅವಿರಳಮ್ ಆಗಿರ್ದ **ತುಹಿನ-ರಾಶಿ ದ್ರವಿಸಲ್**  
ನವೆಯದೆ ಮುಪ್ಪಂ ತ್ಯಜಿಸುತೆ  
ನವ-ಯೌವನಮಂ ಧರಿಪ್ಪ ತೆಱದಿಂ ಕಾಣ್ಗುಂ॥೨೦॥ +++(5)+++  

<details><summary>ಅರ್ಥ</summary>

ಬೆಣ್ಣೆ ತುಪ್ಪವಾಗುವಂತೆ ದಟ್ಟವಾಗಿದ್ದ ಹಿಮರಾಶಿ ದ್ರವಿಸಿತು. ಆಗ ತೊಂದರೆಯಿಲ್ಲದೆ ಮುಪ್ಪನ್ನು ತ್ಯಜಿಸಿ ಹೊಸಜವ್ವನವನ್ನು ಪಡೆದಂತೆ ಭೂಮಿ ಕಾಣುತ್ತಿತ್ತು
</details>
  
ಗಿರಿಯ ಶಿರಂ ಕಣಿವೆಗಳುಂ+++(=valley)+++  
ಭರದಿಂ ತಳೆಯಲ್ಕೆ+++(=ಮುಡಲು)+++ ಪೂಗಳಂ ಚೆಲ್ವಿಂದಂ  
ಗಿರಿಶಂ ಗೌರಿಯ ರಮಿಸಲ್  
**ಸ್ಫುರಿಸ್ ಇರ್ಪಂ ಕುಸುಮ-ಮಂಚಮಂ** ತಾನ್ ಎನಿಕುಂ॥೨೧॥ +++(5)+++  

<details><summary>ಅರ್ಥ</summary>

ಪರ್ವತದ ತುದಿಗಳು, ಕಣಿವೆಗಳು ಎಲ್ಲವೂ ಭರದಿಂದ ಹೂವನ್ನು ತಳೆದಾಗ ಚೆಲುವಿನಿಂದ ಗಿರಿಶನಾದ ಶಿವ ಗೌರಿಯನ್ನು ರಮಿಸಲು ಹೂವಿನ ಮಂಚವನ್ನು ಸ್ಫುರಿಸಿದ್ದಾನೆ ಎಂಬಂತೆ ಕಾಣುತ್ತಿತ್ತು
</details>
  
ಹಿಮಮ್ ಎಂಬ ಭಸ್ಮ-ಚಯದಿಂದ್  
ಎ ಮೃತಂ ಮಾರಂ ನೆಗೞ್ದು ಪುಟ್ಟಿರ್ಪ-ವೊಲ್ ಏ  
ಸುಮ-ರಾಜಿಯಿಂದೆ **ತರುಗಳ್**  
ಕಮನೀಯತೆ ವೆತ್ತು+++(→ಪೆತ್ತು=ಹೆತ್ತು)+++ **ರಾಜಿಸಿರ್ದಪುವ್** ಆಗಳ್॥೨೨॥ +++(5)+++ 

<details><summary>ಅರ್ಥ</summary>

ಹಿಮವೆನ್ನುವ ಭಸ್ಮದ ರಾಶಿಯಿಂದ ಸತ್ತು ಹೋದ ಮನ್ಮಥ ಮತ್ತೆ ಹುಟ್ಟಿದಂತೆ ಹೂವುಗಳಿಂದ ಮರಗಳು ಸೌಂದರ್ಯವನ್ನು ಹೆತ್ತು ಶೋಭಿಸುತ್ತಿದ್ದವು
</details>
  
ಶಶಿಯ ಶ್ವೇತ-ಕರಂಗಳ್  
ನಿಶೆಯ್ ಅಂತ್ಯದೆ ಪೋಪ ತೆಱದೊಳ್ ಅಲ್ಲಿಯ ಹಿಮಮುಂ  
ಕೃಶಮ್ ಆಗಲ್ ರವಿಕಿರಣಂ  
ದಿಶೆಯೊಳ್ ಪರ್ವಿರ್ಪ-ವೋಲೆ **ಕಂಡವು ಪೂಗಳ್** ॥೨೩॥  

<details><summary>ಅರ್ಥ</summary>

ಚಂದ್ರನ ಬಿಳಿಯ ಕಿರಣಗಳು ರಾತ್ರಿಯ ಕೊನೆಯಲ್ಲಿ ಹೋಗುವ ಹಾಗೆ ಅಲ್ಲಿಯ ಹಿಮವೂ ಕೃಶವಾಗುತ್ತಿತ್ತು, ಸೂರ್ಯನ ಕಿರಣಗಳು ಪೂರ್ವದಿಕ್ಕಿನಲ್ಲಿ ಹಬ್ಬುವಂತೆ ಹೂಗಳು ಕಂಡವು
</details>
  
ಪರಿದುದು ಮಲಯಾನಿಲಮುಂ  
ಪರಿದುದು ಮೆಯ್ದುಂಬಿದಲಕನಂದಾ ನದಿಯುಂ  
ಸೊರಗಿತು ಬಿರಯಿಗಳೆರ್ದೆಯುಂ  
ಸೊರಗಿತು ಹಿಮಗಿರಿಯ ಕೊರ್ವಿ ತೋರ್ದಾ ಮೆಯ್ಯುಂ॥೨೪॥  

<details><summary>ಅರ್ಥ</summary>

ದಕ್ಷಿಣದ ಬೆಟ್ಟಗಳ ಗಾಳಿ ಹರಿದು ಬಂತು, ಹಾಗೆಯೇ ಅಲಕನಂದಾ ನದಿಯೂ ಮೈತುಂಬಿ ಹರಿಯಿತು. ವಿರಹಿಗಳ ಎದೆ ಸೊರಗತೊಡಗಿತು, ಹಾಗೆಯೇ ಹಿಮಗಿರಿಯ ಕೊಬ್ಬಿನಿಂದ ಕೂಡಿದಂತೆ ಕಾಣುತ್ತಿದ್ದ ಮೈಯೂ ಸೊರಗತೊಡಗಿತು 
</details>
  
ರುಚಿರ ಸುಮಾಳಿಯನೀಕ್ಷಿಸು-  
ತಚಿರದೆ ಚಂಚಲತೆವೆತ್ತು ವಾಱಡಿಗಳ್ ತಾ-  
ಮಚಲಮನಸ್ಕರೆನಿಪ್ಪರ್  
ಸ್ವಚಿತ್ತನಿಗ್ರಹದೆ ಸೋಲ್ತರಾ ಕಿತ್ತಡಿಗಳ್॥೨೫॥  

<details><summary>ಅರ್ಥ</summary>

ಸುಂದರವಾದ ಹೂವುಗಳನ್ನು ನೋಡುತ್ತಾ ಶೀಘ್ರದಲ್ಲಿಯೇ ದುಂಬಿಗಳು ಚಂಚಲತೆಯನ್ನು ಹೊಂದಿದವು. ತಾವು ಅಚಲವಾದ ಮನಸ್ಸುಳ್ಳವರು ಎಂಬಂತಹ ಋಷಿಗಳೂ ತಮ್ಮ ಚಿತ್ತನಿಗ್ರಹದಲ್ಲಿ ಸೋತು ಹೋಗುತ್ತಿದ್ದರು
</details>
  
ನರನಾರಾಯಣರಚಲತೆ  
ಸುರಪನೊಳೆಂತೆಂತೊ ಚಂಚಲತೆಯಂಬುಗಿಸ-  
ಲ್ಕರರೇ! ನೋೞ್ಪೆನೆನುತ್ತುಂ  
ಸ್ಮರನಂ ಗೆಲ್ದಿರ್ಪ ಚೆಲ್ವೆಯರನೆ ಕಳುಪಿದಂ॥೨೬॥  

<details><summary>ಅರ್ಥ</summary>

ಆದರೆ ನರನಾರಾಯಣರ ಅಚಲತೆ ದೇವತೆಗಳ ಒಡೆಯನಾದ ಇಂದ್ರನಲ್ಲಿ ಚಂಚಲತೆಯನ್ನು ಹುಟ್ಟಿಸಿತು. ಅವನು “ಅರರೇ! ನೋಡುವೆ” ಎಂದು ಮನ್ಮಥನನ್ನೇ ಗೆದ್ದ ಚೆಲುವೆಯರನ್ನು ಕಳುಹಿಸಿದನು
</details>
  
ವನದೇವತೆಯರ ಪಾಂಗಿಂ  
ಮನದೊಳ್ ಸ್ಮರನರ್ಚಿಯಂ ಸದಾ ಪೆರ್ಚಿಪರಾ  
ವನಿತೆಯರೆಯ್ದಿದರಾಗಳ್  
ಮುನಿಜನರೆರ್ದೆಗಸಿಯ ತಿವಿತದಂದದೆ ತೋರ್ದರ್॥೨೭॥  

<details><summary>ಅರ್ಥ</summary>

ವನದೇವತೆಯರ ಹಾಗಿರುವ ಆ ವನಿತೆಯರು ಮನಸ್ಸಿನಲ್ಲಿ ಕಾಮಜ್ವಾಲೆಯನ್ನು ಹೆಚ್ಚಿಸುತ್ತಿದ್ದರು. ಹಾಗೆ ಅಲ್ಲಿಗೆ ಬಂದವರು ಮುನಿಜನರ ಎದೆಗೆ ಕತ್ತಿಯ ತಿವಿತದಂತೆ ತೋರುತ್ತಿದ್ದರು
</details>
  
ಅಕಟಾ! ನಿರ್ದಯಿ ಮಾರಂ  
ಪ್ರಕಟಂಗೊಂಡಿರ್ಪನಿವರ ಕುಡಿನೋಟದೊಳೀ  
ವಿಕಟತೆಯಿಂ ಬೆರ್ಚುತ್ತುಂ  
ಸಕಲಮುನೀಶರ್ಕಳಕ್ಷಿ ತೆರೆಯಲ್ಕಾಱರ್॥೨೮॥  

<details><summary>ಅರ್ಥ</summary>

“ಅಯ್ಯೋ! ದಯೆಯಿಲ್ಲದ ಮನ್ಮಥ, ಇವರ ಕುಡಿನೋಟದಲ್ಲೇ ಪ್ರಕಟವಾಗಿದ್ದಾನೆ.” ಎಂದು ಈ ವಿಕಟತೆಯಿಂದ ಹೆದರುತ್ತ ಸಕಲ ಮುನೀಶರು ಕಣ್ಣುಗಳನ್ನೇ ತೆರೆಯಲಾರರು
</details>
  
ಪೊಱಗಣ ಕಷ್ಟಂಗಳನಾಂ   
ಪರಿಹರಿಸಲ್ಕಾರ್ಪೆವಾದೊಡಂತಸ್ಥಂಗಳ್  
ಪರಿತಾಪಮನೀಯುತಿರ-  
ಲ್ಕರಿದಾದತ್ತಲ್ತೆ ಮೋಕ್ಷಮೆಂಬರ್ ಮುನಿಗಳ್॥೨೯॥  

<details><summary>ಅರ್ಥ</summary>

ಹೊರಗಿನ ಕಷ್ಟಗಳನ್ನು ಪರಿಹರಿಸಲು ನಾವು ಸಮರ್ಥರು. ಆದರೆ ಒಳಗಡೆ ಹುಟ್ಟುವಂತಹವು ಪರಿತಾಪವನ್ನು ಕೊಡುತ್ತಿರುವಾಗ ಮೋಕ್ಷವೆನ್ನುವುದು ಕಷ್ಟವಾಗುವುದಲ್ಲವೇ!” ಎಂದು ಮುನಿಗಳು ಹೇಳಿದರು.
</details>
  
ಕೆಟ್ಟೆವು ಸ್ಮರಶರದಿಂದಂ  
ದಿಟ್ಟಿಸಿದೊಡನಂದು ಸತ್ತನಿಲ್ಲಂ ಶಿವನಿಂ  
ದಿಟ್ಟಿಯೊಳೀ ನಾರಿಯರೊಳ್  
ಗಟ್ಟಿಗನಾಗಿರ್ಪನೆಂದು ಪೇೞ್ದರ್ ಮುನಿಗಳ್॥೩೦॥  

<details><summary>ಅರ್ಥ</summary>

ಈ ಮನ್ಮಥನ ಬಾಣದಿಂದ ನಾವು ಕೆಟ್ಟೆವು. ಅಂದು ದಿಟ್ಟಿಸಿದಾಗ ಶಿವನಿಂದ ಸತ್ತಿಲ್ಲ. ಈ ನಾರಿಯರ ದೃಷ್ಟಿಯಲ್ಲಿ ಮತ್ತೆ ಗಟ್ಟಿಗನಾಗಿದ್ದಾನೆ” ಎಂದು ಮುನಿಗಳು ಹೇಳಿದರು.
</details>
  
ಲೋಕದ ಪೂರ್ವದೆ ಪುಟ್ಟಿದ-  
ನೇ ಕಾವಂ ಕಾವನಲ್ತು ಜಗದೊಳಗೇಗಳ್  
ವ್ಯಾಕುಲತೆಯನೞಿಪಂ ನಿ-  
ರ್ವ್ಯಾಕುಲನಾ ಹರಿಯೆ ಕಾವನಮ್ಮಂ ಕಾವಂ ॥೩೧॥  

<details><summary>ಅರ್ಥ</summary>

ಜಗತ್ತಿನ ಪೂರ್ವದಲ್ಲಿಯೇ ಹುಟ್ಟಿದ ಕಾವನು(ಮನ್ಮಥ/ಕಾಪಾಡುವವನು) ಕಾಪಾಡುವವನಲ್ಲ. ಜಗತ್ತಿನಲ್ಲಿ ಯಾವಾಗಳೂ ವ್ಯಾಕುಲತೆಯನ್ನು ನಾಶಮಾಡುವ ನಿರ್ವ್ಯಾಕುಲನಾದ ಕಾಮನ ಅಪ್ಪನಾದ ಹರಿಯೆ ಕಾಪಾಡುವವನು
</details>
  
ಎನುತುಂ ಚಿಂತಿಸಿ ನುತಿಸಲ್  
ಮುನಿಗಳ್ ತಪದೊಳಗೆ ಮಗ್ನನಾಗಿರ್ಪಾತಂ  
ಮನದೊಳಗಱಿತೆಲ್ಲಮುಮಂ  
ಮುನಿಯದೆ ನಿಜಲೀಲೆಯಿಂದ ನಕ್ಕಂ ಬೞಿಕಂ॥೩೨॥  

<details><summary>ಅರ್ಥ</summary>

ಹೀಗೆಂದು ಚಿಂತಿಸಿ ಮುನಿಗಳು ಸ್ತುತಿಸಲು ತಪಸ್ಸಿನಲ್ಲಿ ಮಗ್ನನಾಗಿರುವವನು ತನ್ನ ಮನಸ್ಸಿನಲ್ಲಿಯೇ ಎಲ್ಲವನ್ನೂ ತಿಳಿದುಕೊಂಡು ಸಿಟ್ಟಾಗದೆ ತನ್ನ ಲೀಲೆಯಿಂದ ಬಳಿಕ ಒಮ್ಮೆ ನಸುನಕ್ಕನು
</details>
  
ನಾರಾಯಣನೊರ್ಮೆಗೆ ತ-  
ನ್ನೂರುಮನೇ ತುಱಿಸಲದಱಿನಾದುದು ಚಿತ್ರಂ  
ಕ್ಷೀರಾಬ್ಧಿಯ ಮಂಥನದಿಂ  
ಶ್ರೀರಮೆ ಪುಟ್ಟಿರ್ಪ ತೆಱದೆ ಪುಟ್ಟಿದಳೊರ್ವಳ್॥೩೩॥  

<details><summary>ಅರ್ಥ</summary>

ನಾರಾಯಣ ಒಂದು ಬಾರಿ ತನ್ನ ತೊಡೆಯನ್ನು ತುರಿಸಿದನಷ್ಟೆ. ಅದರಿಂದ ವಿಚಿತ್ರವೊಂದು ಜರುಗಿತು. ಕ್ಷೀರಸಾಗರವನ್ನು ಕಡೆದಾಗ ಅದರಿಂದ ಲಕ್ಷ್ಮಿಯೇ ಹುಟ್ಟಿ ಬಂದಂತೆ ನಾರಾಯಣನ ತೊಡೆಯಿಂದ ಒಬ್ಬಳು ಹುಟ್ಟಿದಳು
</details>
  
ಅರರೇ! ಸೌಂದರ್ಯಮಿದೇ-  
ನರಿದೋ ದಿಟದಿಂದ ಬಣ್ಣಿಸಲ್ ವಾಣಿಗಮಿಂ-  
ತಿರೆ ಶಬ್ದಂಗಳ್ ಜಿಹ್ವೆಯ  
ಪೊಱಗಡೆಗಂ ಸಾರ್ದುವಿಲ್ಲಮಾರ್ಗಂ ನೋಡಲ್॥೩೪॥  

<details><summary>ಅರ್ಥ</summary>

ಅರರೇ! ಇದೇನು ಸೌಂದರ್ಯ! ಮಾತಿನ ದೇವತೆಯಾದ ವಾಣಿಗೂ ಸಹ ಇದನ್ನು ಬಣ್ಣಿಸಲು ಕಷ್ಟ. ಹಾಗಿರುವಾಗ ನೋಡಲು ಯಾರಿಗೂ ನಾಲಗೆಯ ಹೊರಗಡೆಗೆ ಶಬ್ದಗಳು ಹೊರಡಲೇ ಇಲ್ಲ.
</details>
  
ಸುಂದರಿಯುರ್ವಶಿಯೆನಿಪಳ್  
ಮುಂದೆಯ್ದಳ್ ನರ್ತಿಸಿರ್ಪ ಬರ್ದಿಲವೆಣ್ಗಳ್  
ಕುಂದಿದ ತೇಜದೊಳಲ್ಲಿಂ  
ಪಿಂದೆಯ್ದರ್ ಮೇಣ್ ದಿವಂಗತರ್ ಸಂದಿರ್ದರ್ ॥೩೫॥  

<details><summary>ಅರ್ಥ</summary>

ಸುಂದರಿಯಾದ ಅವಳು ಉರ್ವಶಿ ಎಂಬವಳು ನರ್ತನ ಮಾಡುತ್ತಿದ್ದ ದೇವತಾಸ್ತ್ರೀಯರ ಮುಂದೆ ಬಂದಳು. ಆಗ ಅವರ ತೇಜಸ್ಸೆಲ್ಲ ಕುಂದಿತು, ಅವರು ಹಿಂದೆ ಸಾಗಿದರು. ದಿವಂಗತರಾದರು (ಸ್ವರ್ಗಕ್ಕೆ ಹೋದರು) 
</details>
  
ಸುರಪನ ಸೊರ್ಕಂ ಮುರಿದಳ್  
ಪೆಱತೇನೀಗಳ್ ವಧೂಟಿಯಾರ್ಗಕ್ಕುಮೆನಲ್   
ಹರಿ ಪರಿಹರಿಸಲ್ ಯೋಚಿಸಿ  
ವರಮೆಂದಿತ್ತಿರ್ದನವಳನಾ ಮಿತ್ರಂಗಂ॥೩೬॥  

<details><summary>ಅರ್ಥ</summary>

ದೇವೇಂದ್ರನ ಸೊಕ್ಕನ್ನು ಮುರಿದಳು, ಇನ್ನೇನು ಈಗ ಈ ವಧು ಯಾರಿಗೆ ಸಲ್ಲುವಳು ಎಂದು ಹರಿ ಪರಿಹಾರವನ್ನು ಯೋಚಿಸಿ “ಮಿತ್ರ”ನಿಗೆ ವರ ಎಂದು ನೀಡಿದನು 
</details>
  
ಬೞಿಕಂ ತಪದೊಳ್ ನೆಱೆದುದು  
ಪಲಕಾಲಂ ಮೌನಿಯುಗ್ಮಮಾ ಬದರಿಯೊಳೇ  
ಸಲೆ ಪುಣ್ಯಾಶ್ರಯಮಾದುದು  
ನೆಲೆಸಿರ್ಪವರಿಂದೆ ತೀರ್ಥಮಾದುದು ನದಿಯುಂ॥೩೭॥  

<details><summary>ಅರ್ಥ</summary>

ಆ ಬಳಿಕ ತಪಸ್ಸಿನಲ್ಲಿ ಹಲವು ಕಾಲ ಕಳೆಯಿತು. ನರನಾರಾಯಣರಿಬ್ಬರೂ ಬದರಿಯಲ್ಲಿಯೇ ಸಲ್ಲುತ್ತಿರಲು ಅದು ಪುಣ್ಯಾಶ್ರಯವಾಯಿತು. ನೆಲೆಸಿರುವ ಅವರಿಂದಾಗಿ ನದಿಯೂ ತೀರ್ಥವಾಯಿತು.
</details>
  
ಹಿಮಗಿರಿ ಬದರಿಕ್ಷೇತ್ರದ  
ಸಮೀಪದೊಳಗಿರ್ದುದಂತೆ ಪುಣ್ಯಾಶ್ರಮಮುಂ  
ಕ್ರಮದಿಂದಗಣಿತಮೆನಿಸ-  
ಲ್ಕೆ ಮುನಿಗಳಲ್ಲಿಗೆ ಬರುತ್ತುಮಿರ್ದರ್ ನಿಚ್ಚಂ ॥೩೮॥  

<details><summary>ಅರ್ಥ</summary>

ಹಿಮಗಿರಿಯ ಬದರಿಕ್ಷೇತ್ರದ ಸಮೀಪದಲ್ಲಿಯೇ ಹಾಗೆಯೇ ಪುಣ್ಯಾಶ್ರಮಗಳೂ ಅಗಣಿತವೆನಿಸಿದವು. ನಿತ್ಯವೂ ಮುನಿಗಳು ಅಲ್ಲಿಗೆ ಬರುತ್ತಿದ್ದರು
</details>
   
ತವಸಿಗಳಿಂದಂ ಜ್ಞಾನಕೆ   
ಭವತಪ್ತರ್ ಯಾತ್ರೆಗೆಂದು ಸಾರ್ದಪರೇಗಳ್  
ಕವಿದಿರೆ ಕೞ್ತಲ್ ಸರ್ವರ್  
ರವಿಯಾಗಮನಕ್ಕೆ ಕಾಂಕ್ಷಿಪಂದದೊಳಿದು ದಲ್॥೩೯॥  

<details><summary>ಅರ್ಥ</summary>

ತಪಸ್ವಿಗಳಿಂದ ಜ್ಞಾನಕ್ಕೆಂದು ಸಂಸಾರದಲ್ಲಿ ಬೆಂದವರು ಯಾತ್ರಗೆಂದು ಯಾವಾಗಳೂ ಬರುತ್ತಿದ್ದರು. ಎಲ್ಲೆಡೆ ಕತ್ತಲು ಕವಿದಾಗ ಸೂರ್ಯನ ಬರುವಿಕೆಯನ್ನೇ ಆಶಿಸುವಂತೆಯೇ ಇದೂ ಅಲ್ಲವೇ!
</details>
  
ಮತ್ತಂ ಮಂತ್ರಂಗಳೆ ತಾ-  
ಮುತ್ತರ ದಿಗ್ಭಾಗಕಾಗಿ ದುರ್ಗಮದುರ್ಗಂ  
ಸತ್ತಂ ಕಾಯಲ್ಕೆನುತುಂ  
ಧುತ್ತನೆ ಘನಮಾದವೋಲೆ ಕಾಣ್ಬಂ ನಗಪಂ ॥೪೦॥  

<details><summary>ಅರ್ಥ</summary>

ಮತ್ತೆ ಮಂತ್ರಗಳೇ ಉತ್ತರದಿಕ್ಕಿನಲ್ಲಿ ಹೋಗಲು ಅಸಾಧ್ಯವಾಗುವಂತಹ ಕೋಟೆಯಂತೆಯೇ ಒಳ್ಳೆಯತನವನ್ನು ಕಾಯಲು ಧುತ್ತನೆ ಗಟ್ಟಿಯಾಗಿ ನಿಂತ ಹಾಗೆ ಪರ್ವತಗಳು ಕಾಣುತ್ತಿದ್ದವು
</details>
  
ಕಾಂಚನಮುಂ ಕಳೆಗುಂದಲ್  
ಸಂಚಿತದೋಷಂಗಳಂ ಕೞೆಯಲೆಂದೆನುತುಂ  
ಮುಂಚಿನ ಸಂಸ್ಕಾರಂಗಳು-  
ಮಂ ಚಿರದೊಳ್ ಗೆಯ್ವರಲ್ತೆ ಪೆಱತೇನಂತೇ! ॥೪೧॥  

<details><summary>ಅರ್ಥ</summary>

ಬಂಗಾರವೂ ಕಳೆಗುಂದಿದರೆ ಅದರಲ್ಲಿ ಸಂಚಿತವಾದ ದೋಷಗಳನ್ನು ಕಳೆಯಲು ಮೊದಲಿನ ಸಂಸ್ಕಾರಗಳನ್ನು ಮತ್ತೆ ತತ್ಕ್ಷಣದಲ್ಲಿ ಮಾಡುವುದಿಲ್ಲವೇ ಹಾಗೇ...
</details>
  
ಕೃತ ಪುಣ್ಯಕ್ಷಯದಿಂದಂ  
ಪತಿತರ್ ತಾಮಪ್ಪರೆಂಬ ಭೀತಿಯೊಳಂ ದಲ್  
ಹಿತಮಪ್ಪಂದದೆ ತಪದೆ ನಿ  
ರತರಪ್ಪರ್ ಬರ್ದಿಲರ್ಕಳಲ್ಲಿಗೆ ಬರ್ಪರ್ ॥೪೨॥  

<details><summary>ಅರ್ಥ</summary>

ಮಾಡಿದ ಪುಣ್ಯವು ಕ್ಷಯಿಸುತ್ತಿರಲು, ನಾವು ಪತಿತರಾಗುತ್ತೇವೆ ಎಂಬ ಭೀತಿಯಿಂದಲೂ ಕೂಡ ಅಲ್ಲಿಗೆ ಬರುವ ದೇವತೆಗಳು ಹಿತವಾಗುವಂತೆ ತಪಸ್ಸಿನಲ್ಲಿ ನಿರತರಾಗುತ್ತಿದ್ದರು
</details>
   
ಕ್ಷಯಮಾಗುತ್ತಿರಲಾಯುವು   
ಚಯಮಾಗಿರ್ಪೆಲ್ಲ ಪಾಪದಿಂ ಕೆಟ್ಟೆವಲಾ  
ನಿಯಮಕೆ ದೂರಾಗಿರ್ದಪೆ-  
ವಯಸ್ಸು ಕೀಳ್ ಕೂಡೆ ಸೆಳೆವ ಚುಂಬಕಮುಂಟೇ! ॥೪೩॥  

<details><summary>ಅರ್ಥ</summary>

ಆಯಸ್ಸು  ಕ್ಷಯವಾಗುತ್ತಿರುವಾಗ ಒಟ್ಟು ಗೂಡುತ್ತಿರುವ ಪಾಪದಿಂದ ನಾವು ಕೆಟ್ಟೆವು. ನಿಯಮಕ್ಕೆ ದುರವಾಗುತ್ತಿದ್ದೆವು. ಕಬ್ಬಿಣಕ್ಕೆ ಕಿಲುಬು ಹಿಡಿದಾಗಳೂ ಸೆಳೆಯುವ ಅಯಸ್ಕಾಂತವಿದೆಯೇ
</details>
  
ಎಂಬರ್ ಲೋಗರ್ ತೀರ್ಥದೊ-  
ಳಂ ಬಂದರ್ ಮಿಂದು ಪಾಪಮಂ ಕೞೆಯುತ್ತುಂ  
ಕಾಂಬರ್ ಪುಣ್ಯದ ನದಿಯಂ   
ಬಾಂಬೊಳೆಯಂ ಸೇರ್ವುದಲಕನಂದಾ ಎನುತುಂ॥೪೪॥  

<details><summary>ಅರ್ಥ</summary>

ಎನ್ನುವ ಜನರು ತೀರ್ಥದಲ್ಲಿ ಬಂದು ಸ್ನಾನಮಾಡಿದರು, ಪಾಪವನ್ನು ಕಳೆಯುತ್ತಾ ಪುಣ್ಯವನ್ನು ಕೊಡುವ ಗಂಗಾನದಿಯನ್ನು ಸೇರುವ ಅಲಕನಂದಾ ನದಿಯನ್ನು ನೋಡುವರು.
</details>
  
ನಾರಾಯಣನೂರುವಿನಿಂ-  
ದಾ ರಮಣಿಯವಳ್ ಪ್ರಜಾತಳಾದಾ ಬಳಿಕಂ  
ಸೇರಿರ್ಪಳ್ ನೇಸಱನಾ  
ನಾರಿಯ ಕಥೆಯಾದುದಂತು ಮುಂದೆ ವಿಚಿತ್ರಂ॥೪೫॥  

<details><summary>ಅರ್ಥ</summary>

ನಾರಾಯಣನ ತೊಡೆಯಿಂದ ಆ ರಮಣಿ ಹುಟ್ಟಿದ ಬಳಿಕ ಸೂರ್ಯನನ್ನು ಸೇರಿದಳು. ಆ ನಾರಿಯ ಕಥೆ ಮುಂದೆ ವಿಚಿತ್ರವಾಯಿತು
</details>
  
ನೆಲೆಸಲ್ ಭಾಸ್ವದ್ಭಾಸ್ಕರ-  
ನೊಲವಿಂದಂ ಸಖಿಯರೊಡನೆ ದಿವ್ಯಾಂಗನೆ ತಾಂ  
ಕೞೆಯುತ್ತಿರ್ದಳ್ ಕಾಲಮ-  
ನಲೆಯುತ್ತುಂ ಕೇಳಿಯಿಂದಮತ್ತಲ್ ಮತ್ತಂ ॥೪೬॥  

<details><summary>ಅರ್ಥ</summary>

ಪ್ರಕಾಶಮಾನವಾದ ಭಾಸ್ಕರನ ಪ್ರೀತಿ ನೆಲೆಸಿರುವಾಗ ಸಖಿಯರೊಡನೆ ದಿವ್ಯಾಂಗನೆ ಅತ್ತಿತ್ತ ಅಲೆಯುತ್ತಾ ಆಟದಿಂದ ಕಾಲವನ್ನು ಕಳೆಯುತ್ತಿದ್ದಳು. 
</details>
  
ಹರಿದಶ್ವನ ನೆಱವಿಂದ  
ಚ್ಚರಸಿಯರೊಡನಾಟಮೊದವಿದುದು ಸರ್ವತ್ರಂ  
ಚರಿಸಲ್ ಶಕ್ತಿಯುಮಂತುಟೆ  
ಧರಿಸಲ್ ನಿಜಕಾಮರೂಪಮಂ ಬಲ್ಲಳ್ಗಂ ॥೪೭॥  

<details><summary>ಅರ್ಥ</summary>

ಸೂರ್ಯನ ನೆರವಿನಿಂದ ಅಪ್ಸರೆಯರೊಡನೆ ಎಲ್ಲಾ ಕಡೆಗಳಲ್ಲಿಯೂ ಸಂಚರಿಸುವ ಶಕ್ತಿ ಹಾಗೆಯೇ ಮನಸ್ಸಿಗೆ ಬಂದ ರೂಪವನ್ನು ಧರಿಸುವ ಶಕ್ತಿ ಅವಳಿಗೆ ಒದವಿತ್ತು
</details>
  
ಮಣಿಮಯಮಾಲ್ಯಂ ನೂತ್ನಂ   
ಗಣಿಸಲ್ ಮಂಜೂಷಸಂಸ್ಥಮಾಗಲ್ ಚೆನ್ನಂ   
ಗಣಿಸದೆ ಮೌಲ್ಯಮನಿಟ್ಟೊಡ-  
ಮಣಮುಂ ಸಂತೋಷಮಿಲ್ಲದಿರ್ಕುಂ ಮನಕಂ ॥೪೮॥  

<details><summary>ಅರ್ಥ</summary>

ಹೊಸದಾದ ಮಣಿಮಯವಾದ ಮಾಲೆಯನ್ನು ಚೆನ್ನಾಗಿ ಪೆಟ್ಟಿಗೆಯೊಳಗಿಟ್ಟರೆ ಚೆನ್ನ. ಅದರ ಮೌಲ್ಯವನ್ನು ಲೆಕ್ಕಿಸದೆ ಎಲ್ಲೋ ಇಟ್ಟಾಗ ಮನಸ್ಸಿಗೆ ಸ್ವಲ್ಪವೂ ಸಂತೋಷವಿಲ್ಲದೇ ಹೋಗುತ್ತದೆ
</details>
  
ಎನಿಪಂತಿವಳಂ ಗಣಿಸದೆ  
ದಿನಪಂ ನಿಜಕರ್ಮನಿರತನಾಗಿರ್ದಪನಾ  
ಮನಸಿಜ ಶರಕಂ ನಿಕಷಾ-  
ಭೆ ನಿರಂಕುಶಳಾಗಿ ಚರಿಸುತಿರ್ದಳ್ ಜಗದೊಳ್॥೪೯॥  

<details><summary>ಅರ್ಥ</summary>

ಅಂತಿರುವವಳ ಇವಳನ್ನು ಲೆಕ್ಕಿಸದೆ ಸೂರ್ಯನು ತನ್ನ ಕರ್ಮದಲ್ಲಿ ನಿರತನಾಗಿದ್ದ. ಮನ್ಮಥನ ಬಾಣಕ್ಕೆ ಒರೆಗಲ್ಲಂತಿರುವ ಇವಳು ನಿರಂಕುಶಳಾಗಿ ಜಗತ್ತಿನಲ್ಲಿ ಓಡಾಡುತ್ತಿದ್ದಳು.
</details>
  
ಮಾಲಿನೀ॥  
ಹರಿಯ ತೊಡೆಯಿನಾಗಳ್ ಪುಟ್ಟಿದಳ್ ಸಾಗುವಾಗಳ್  
ಸ್ಮರನ ಶರದ ವೇಗಂ ಪೆರ್ಚುಗುಂ ಕರ್ಪುರಕ್ಕಂ  
ಪರಿದೊಡನಲನೇ ತಾಂ ಶಕ್ಯಮೇ ನಿಲ್ಲಲಂತೇ  
ಸುರರ ನಗರದೊಳ್ ತಾನುರ್ವಶಿ ಖ್ಯಾತಳಾದಳ್॥೫೦॥  

<details><summary>ಅರ್ಥ</summary>

ಹರಿಯ ತೊಡೆಯಿಂದ ಅಂದು ಹುಟ್ಟಿರುವವಳು ಸಾಗುವಾಗ ಮನ್ಮಥನ ಬಾಣದ ವೇಗ ಹೆಚ್ಚುತ್ತಿತ್ತು. ಕರ್ಪೂರಕ್ಕೆ ಬೆಂಕಿ ತಾಗಿದಾಗ ನಿಲ್ಲಲು ಸಾಧ್ಯವೇ! ಹಾಗೇ ಸುರರ ನಗರದಲ್ಲಿ ಉರ್ವಶಿ ಖ್ಯಾತಳಾದಳು
</details>
  

॥ಇಂತುರ್ವಶೀಜನನವೃತ್ತಾಂತಮೆಂಬ ಪ್ರಥಮಂ ಸರ್ಗಂ॥  